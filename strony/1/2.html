<center><h1>Pięć dróg</h1>
<h3>czyli</h3>
<h2>odwiedzamy Tomasza z Akwinu w Paryżu (1271)</h2></center><hr>
<p>
Arystoteles wyjaśnił nam, na czym polega problem z próbą "domknięcia" historii Wszechświata od strony przeszłości. Co jednak, jeśli będziemy chcieli mimo wszystko spróbować wyjaśnić powstanie Wszechświata?
</p>
<p>
Cóż, nikomu nie udało się tak naprawdę "wykręcić" z dylematu "nieskończony regres albo Pierwsza Przyczyna". Niektórzy jednak zmierzyli się z tym problemem jawnie i odważnie. Święty Tomasz z Akwinu był jedną z osób, którym obserwacja Arystotelesa wręcz przypadła do gustu.</p><p>- Świat jest z konieczności "niedomknięty"?</p><p>- Proszę bardzo. Świetnie!</p>
<p>W 1265 roku Tomasz był już popularnym i dość sławnym teologiem, korzystał więc ze swojej sławy, jeżdżąc po całej 
Europie i udzielając gościnnych wykładów. (Co za życie...) Do Rzymu zaprosił go dopiero co wybrany papież, Klemens 
IV, który zaledwie kilka dni po otrzymaniu papiestwa postanowił wykorzystać sławę Tomasza dla celów, cóż, 
popularyzatorskich. Zlecił mu napisanie książki, która wyjaśniałyby w przystępny sposób początkującym studentom 
teologii wszystkie podstawowe elementy doktryny Kościoła Katolickiego. Pomysł był taki, żeby nie tylko wypisać 
wszystkie tezy Kościoła i kazać studentom wykuć je na blachę, ale raczej wyjaśnić krok po kroku, jakie są <i>powody
</i>, dla których te tezy uznawane są za prawdziwe. Tomasz potraktował sprawę poważnie i przez następnych <i>
dziewięć lat</i> (!) tworzył swoje najsłynniejsze dzieło - "Sumę teologiczną" (</i>Summa theologica</i>).</p>
<p>Trzeba przyznać, że Klemens IV miał naprawdę świetny pomysł; a na owe czasy - nawet bardzo nowatorski. Znacznie łatwiej jest coś zapamiętać - a tym bardziej: uznać za prawdziwe - jeżeli się usłyszy racjonalne, rozumne wyjaśnienie, dlaczego tak, a nie inaczej.</p>
<p>Pierwsza część "Sumy teologicznej" poświęcona jest Bogu. Tomasz wyszedł z założenia, że nie ma sensu rozpisywać się na temat Trójcy Świętej, Matki Boskiej czy Zmartwychstania, jeżeli się najpierw nie wykaże, że Bóg w ogóle istnieje. Owocem tego było pięć "dowodów na istnienie Boga", które trochę lepiej jest określić słowem <i>drogi</i>. Tomasz był świetnym logikiem i wiedział, czym jest <i>dowód</i>. Opisane przez niego "drogi prowadzące do Boga" nie były dowodami w ścisłym sensie. Ba, Tomasz był bardzo silnie przekonany o tym, że istnienia Boga w zasadzie nie da się <i>udowodnić</i> w takim samym sensie, w jakim można udowodnić twierdzenie Pitagorasa. Do Boga ma prowadzić wiara, a nie logika.</p>
<p>Opisane przez niego "drogi" miały raczej pokazać, że racjonalne, logiczne rozumowanie nie jest <i>sprzeczne</i>z tym, w co wierzył. Żyjący 150 lat wcześniej Anzelm z Canterbury miał takie powiedzonko: <i>fides quaerens intellectum</i>, czyli "wiara szukająca zrozumienia". Rozumowanie było takie: Jeżeli to, w co wierzę, jest prawdziwe, to <i>siłą rzeczy</i> nie może być sprzeczne z rozumem. Rozum musi przecież prowadzić do prawdy!</p>
<p>Tyle tytułem wstępu. Tomasz opisywał pięć "dróg". My poczytamy sobie dwie pierwsze z nich, ponieważ bezpośrednio nawiązują one do tego, co już wiemy od Arystotelesa. Oto odpowiedni fragment "Sumy teologicznej". Tomasz bardzo się starał, żeby jego słowa były jasne, klarowne i dostępne dla młodych adeptów filozofii... udało mu się?</p>
<p><blockquote>
Pierwsza droga, nad inne wyrazistością górująca, wiedzie ze zjawiska ruchu. Faktem bowiem niezaprzeczalnym, świadkiem nasze zmysły, jest że na tym świecie niektóre rzeczy są w ruchu. Wszystko zaś, co jest w ruchu, wprawione jest w ruch przez coś innego. [...] Niemożliwością przeto jest, by pod tym samym względem i w ten sam sposób, coś jednocześnie wprawiało w ruch i było w ruch wprawiane, czyli żeby siebie samego w ruch wprawiało. Tak więc: cokolwiek jest poruszane, musi otrzymać ruch od kogoś innego; ów zaś jeszcze od innego. Nie można zaś tu iść w nieskończoność [...]. Ostatecznie więc w rozumowaniu naszym musimy dojść do jakiegoś pierwszego poruszyciela, który już przez nikogo nie jest wprawiany, i właśnie, w mniemaniu wszystkich, jest nim Bóg.</blockquote></p>
<p>I drugi fragment:</p>
<p><blockquote>
Druga droga nawiązuje do przyczyny sprawczej. Stwierdzamy bowiem w świecie zjawisk zmysłowych łańcuch podporządkowanych przyczyn sprawczych. Nigdzie jednak nie spotykamy, no i to niemożliwe, by coś było przyczyną sprawczą siebie samego; istniałoby przecież wcześniej od siebie samego, co jest niemożliwe. Ciąg zaś przyczyn sprawczych nie może iść w nieskończoność. W łańcuchu bowiem podporządkowanych przyczyn sprawczych, pierwsze ogniwo jest przyczyną sprawczą pośredniego, a pośrednie ostatniego: czy tych pośrednich będzie więcej, czy tylko jedno. Usunąwszy zaś przyczynę, ginie skutek. Jeśli przeto w łańcuchu przyczyn sprawczych nie istnieje pierwsze ogniwo, nie będzie i pośredniego, no i ostatniego; gdyby więc łańcuch przyczyn sprawczych szedł w nieskończoność, nie byłoby pierwszej przyczyny sprawczej, a co za tym idzie, nie byłoby i pośrednich przyczyn sprawczych, nie byłoby i skutku ostatniego: co jest jaskrawym fałszem. A więc musimy przyjąć istnienie jakiejś pierwszej przyczyny sprawczej, którą wszyscy nazywają: Bóg.
</i></blockquote>
<p>Wszystko jasne? :)</p>
<p>Jeżeli nie, teraz jest dobra okazja, żeby pomęczyć trochę Tomasza z Akwinu:</p>
<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('tomasz.json','mainCanvas')"></script>
<div class="break"></div>
</center>