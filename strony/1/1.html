<center><hr>
<h1>Pierwszy Poruszyciel</h1>
<h3>czyli</h3>
<h2>odwiedzamy Arystotelesa w ateńskim Liceum (329 p.n.e.)</h2></center><hr>
<p>Słowo "metafizyka" może dzisiaj kojarzyć się słabo - z czymś między wróżeniem z kart, lewitacją i... w zasadzie nie wiadomo, czym.</p>
<p>Dla Arystotelesa "metafizyka" to przede wszystkim badanie przyczyn, czyli - mówiąc najprościej - zastanawianie się nad tym, dlaczego rzeczy mają się tak, jak się mają. Świat jest uporządkowanym, logicznym miejscem, tak więc każde zdarzenie musi mieć jakąś przyczynę. Pytanie za sto punktów brzmi: jakie są w ogóle przyczyny rzeczy?</p>
<h2>Rozgrzewka - cztery przyczyny</h2>
<p>Arystoteles miał na ten temat ciekawy pogląd: odróżniał od siebie aż cztery różne typy przyczyn:</p>
<ul>
<li>przyczyna materialna</li>
<li>przyczyna formalna</li>
<li>przyczyna sprawcza</li>
<li>przyczyna celowa</li>
</ul>
<p>Rozróżnienie to wyjaśnia się najczęściej na przykładzie stołu. Przyczyną materialną jest po prostu <b>"materiał"</b>, z którego składa się dany przedmiot. Przyczyną materialną drewnianego stołu jest więc po prostu drewno.</p>
<p>Samo drewno to jednak jeszcze nie stół - z tego samego drewna można przecież zrobić również krzesło albo wyrzeźbić z niego figurkę. O tym, że dana objętość "materiału" jest stołem, decyduje <b>forma</b>, którą przyjmie ten materiał. Sam fakt, że w ogóle używamy słowa "stół", wynika właśnie z dostrzeżonej przez nas formy (a nie z materii!).</p>
<p>Stół nie robi się jednak sam. Ktoś musi <b>sprawić</b>, żeby określona "porcja" materii przybrała określoną formę. Przyczyną sprawczą danego stołu był więc pracownik fabryki, w którym wyprodukowano ten stół, który fizycznie połączył ze sobą blat i nogi, nadając tym kawałkom drewna formę stołu. (Jeśli stół został zmontowany automatycznie, sytuacja się troszkę komplikuje. Jak sądzisz - czy przyczyną sprawczą jest robot przemysłowy składający stół? A może osoba, która go włączyła? A może osoba, która skonstruowała robota...?)</p>
<p>Najciekawszym chyba pomysłem Arystotelesa była przyczyna celowa, ponieważ każe nam ona myśleć o przyszłości. Zwykle gdy używamy słowa "przyczyna", myślimy o czymś wcześniejszym od tego, co chcemy wyjaśnić. Przyczyna celowa odwołuje nas do <b>celu</b> powstania danego przedmiotu. Stoły powstają, abyśmy mogli przy nich siedzieć, spożywać posiłki i pracować. Słowo "przyczyna" należy rozumieć w ten sposób, że gdyby nie było zapotrzebowania na stoły, to nie powstałyby one. Producent mebli nie produkowałby stołów, gdyby zwyczajowo spożywało się posiłki i odrabiało pracę domową na podłodze, albo na kolanach. W pewnym sensie więc przyczyną tego, że w ogóle są stoły, jest fakt, że spełniają one pewną funkcję, mają pewien cel.</p>
<h2>A czemu? A czemu? A czemu?</h2>
<p>To jednak drobiazg. Arystotelesa fascynowało przede wszystkim pytanie, czy możemy wyjaśnić przyczynę jakiegoś zjawiska <b>tak naprawdę</b> - czyli wyjaśnić je do końca. Jeżeli bowiem wyjaśniamy przez coś, co samo w sobie nie ma wyjaśnienia, tak naprawdę nic nie wyjaśniliśmy, prawda? Arystoteles wziął się za ten problem w tekście pt. <i>Analityki wtóre</i>. Zrobimy tak: najpierw zamieszczony zostanie "żywy" tekst Arystotelesa (w tłumaczeniu Kazimierza Leśniaka). Spróbuj się z nim zmierzyć; czasem niektóre zdania trzeba czytać po pięć razy, ale tak to już bywa z tekstami filozoficznymi! Warto spróbować. Jeżeli natomiast nie wszystko będzie jasne, za chwilę będzie okazja porozmawiać sobie na ten temat z Arystoteles. Tak więc odwagi, pomoc nadciąga!</p>
<p><blockquote>
Niektórzy sądzą, że wobec konieczności znajomości pierwszych przesłanek wiedza jest niemożliwa, zdaniem innych wiedza jest możliwa, gdyż każda przesłanka ma dowód. Żaden z tych poglądów ani nie jest prawdziwy, ani konieczny. Zwolennicy pierwszego poglądu przyjmując, że nie ma innego sposobu poznania, jak tylko przez dowód, utrzymują, iż to prowadzi do nieskończonego regresu na tej podstawie, że skoro pierwszych przesłanek nie poprzedzają bardziej pierwotne, to pochodnych nie można poznać za pomocą tych pierwszych (w tym punkcie mają rację, bo nie można przebiec nieskończonego ciągu przesłanek). Jeżeli z drugiej strony - twierdzą - ten ciąg się kończy i istnieją początkowe przesłanki, to i tak są niepoznawalne, ponieważ nie ma dla nich dowodu, który według nich jest jedyną formą poznania. Skoro więc nie można poznać pierwszych przesłanek, to również nie można poznać w ogóle ani prawomocnie tych, które z nich wynikają; można je uznać za prawdziwe, o ile się przyjmie, że i pierwsze przesłanki są takie.
</i></blockquote>
<p>Krótko mówiąc, są dwie możliwości - a przynajmniej tak twierdzą ci "niektórzy", z którymi dyskutuje Arystoteles:</p>
<ul>
<li>sposobem poznania czegokolwiek jest wywiedzenie danej prawdy z innych, podobnych do nich, tylko "wcześniejszych" prawd;</li>
<li>są pewne prawdy, który nie musimy dowodzić - prawdy "bardziej pierwotne".
</ul>
<p>Problem polega na tym, że jeśli przyjmiemy pierwszą możliwość, to czyha na nas "nieskończony regres", czyli niekończący się łańcuch prawd, odwołujących się do "wcześniejszych" prawd, które odwołują nas do jeszcze wcześniejszych prawd... i tak dalej. W dziedzinie wiedzy o świecie można po prostu mówić o przyczynach i skutkach - przyczyną danego zjawiska jest inna przyczyna, której przyczyną jest inna przyczyna... i tak w nieskończoność. Takiego ciągu zaś nie da się zrozumieć, ponieważ trzeba by do tego mieć nieskończony umysł!</p>
<p>Jeżeli natomiast przyjmiemy, że istnieją pewne prawdy "bardziej pierwotne", to problem z nimi polega na tym, że - skoro już uznaliśmy, że wszelkiej prawdy trzeba dowieść - one same w sobie nie mają żadnego uzasadnienia! A więc wszystkie nasze wyjaśnienia prowadzą ostatecznie do czegoś, co nie ma wyjaśnienia!</p>
<p>A teraz najlepsza część. Jaka jest reakcja Arystotelesa na ten problem?</p>
<p><blockquote>
My natomiast twierdzimy, że nie wszelka wiedza jest demonstratywna, gdyż znajomość przesłanek bezpośrednich jest niezależna od dowodu, a konieczność tego jest oczywista; skoro bowiem musimy znać pierwsze przesłanki, na których opiera się dowód, i skoro cofanie musi się zatrzymać na przesłankach bezpośrednich, to muszą być one niedowodliwe. Taki zatem jest nasz pogląd, a w dodatku twierdzimy, że nie tylko istnieje wiedza naukowa, ale także jakiś jej początek, dzięki któremu możemy poznać twierdzenia końcowe.
</i></blockquote>
<p>
Arystoteles mówi więc tak: OK, nie ma wyjścia. Musimy więc zgodzić się na to, że istnieje szczególnego typu przesłanka. Coś innego od wszystkiego innego, coś co działa według innej logiki i innej "nauki". Tutaj pada określenie "przesłanka bezpośrednia", ale w odniesieniu do świata Arystoteles używa określenia "Pierwsza Przyczyna". Co to takiego? Cóż, wynika to jak gdyby z definicji - jest to po prostu coś takiego, czego nie trzeba wyjaśniać. Coś takiego, co wywołuje skutki, ale nie ma przyczyny.</p>
<p>Jakieś pytania? :) Śmiało!</p>
<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('arystoteles.json','mainCanvas')"></script>
<div class="break"></div>
</center>