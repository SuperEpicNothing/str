<center>
<h1>Sztuka milczenia</h1>
<h3>czyli</h3>
<h2>odwiedzamy Ludwiga Wittgensteina w Norwegii (1936)</h2>
</center>
<hr>
<p class="texthandler">Mam szczerą nadzieję, że - już po porozmawianiu sobie z Arystotelesem, Tomaszem i Hawkingiem - czujesz lekki zawrót głowy. Cóż, jeżeli nie czujesz zawrotu głowy, to znaczy, że nie [playerGender {uważałeś|uważałaś}]! :)</p>
<p>Nie pojawiło nam się jeszcze coś, co moglibyśmy określić jako <b>rozwiązanie</b> problemu powstania świata. Pojawiło nam się za to mnóstwo pytań i lekki bałagan pojęciowy.</p>
<p>Na początku XX wieku pojawiła się grupa filozofów (czasami określa się ich jako <b>filozofów analitycznych</b>, a czasem jako <b>neopozytywistów</b>), którzy powiedzieli: "Dosyć! Te wszystkie wielkie problemy filozoficzne: problem wiedzy, praw przyrody, przyczynowości, powstania Kosmosu, umysłu... ileż można na ich temat rozmawiać?! Czy nie byłby już czas, żeby je rozwiązać raz na zawsze??"</p>
<p>I podjęli się próby <b>oczyszczenia filozofii</b> poprzez <b>oczyszczenie języka</b>. Ich rozumowanie było następujące: jeśli będziemy posługiwać się wyłącznie jasnym, precyzyjnym, jednoznaczym językiem, to będziemy mogli sformułować przy jego pomocy tylko jasne, precyzyjne pytania mające jednoznaczną odpowiedź! Stąd pomysł traktowania filozofii jako <b>analizy i krytyki języka</b>.</p>
<p>Ha! Łatwiej powiedzieć, niż wykonać.</p>
<p>Dzisiaj będziemy czytać fragmenty cieniutkiej książeczki pt. <i>Traktat logiczno-filozoficzny</i>, którą napisał Ludwig Wittgenstein. Wittgenstein chciał zrobić dokładnie to, co opisałem powyżej: opisać strukturę świata (i języka służącego do jego opisu) w prosty, logiczny, absolutnie jasny sposób - tak, żeby na każde pytanie na jego temat dało się odpowiedzieć. Oto, co pisze we wstępie:</p>
<blockquote>Książka dotyczy problemów filozoficznych i pokazuje - jak sądzę - że płyną one z niezrozumienia logiki naszego języka. Cały jej sens można ująć tak: co się w ogóle da powiedzieć, da się jasno powiedzieć; o czym zaś nie można mówić, o tym trzeba milczeć.</blockquote> (str. 3)
<p>Ambitny plan!</p>
<p>Książka Wittgensteina jest bardzo krótka (niecałe 100 stron) i spisana w punktach przy pomocy krótkich zdań(!) - a my będziemy czytać z niej tylko wyrywki. Nie będziemy odtwarzać <i>całej</i> treści <i>Traktatu</i>! Chciałbym tylko pokazać Ci, w jakim z grubsza kierunku idzie proces "ujednoznaczniania" świata i jak dziwny jest rezultat tego procesu. Bo <i>Traktat</i> jest chyba jedną z najdziwniejszych książek w historii filozofii - bo Wittgenstein, po odwaleniu całej roboty, dochodzi na końcu do przedziwnego wniosku, że...</p>
<p>No OK, nie wychodźmy za daleko naprzód. Zacznijmy od podstaw. Oto kilka ważnych punktów <i>Traktatu</i> (w książce nie występuję one bezpośrednio po sobie, tzn. podany niżej tekst to nie jest jeden ciągły cytat; ale to nie szkodzi):</p>
<blockquote>1.1 Świat jest ogółem faktów.<br>
1.11 Świat jest wyznaczony przez fakty oraz przez to, że są to wszystkie fakty.<br>
1.21 [Fakt] jest istnieniem stanów rzeczy.<br>
2.04 Ogół istniejących stanów rzeczy jest światem.<br>
2.1 Tworzymy sobie obrazy faktów.<br>
3 Logicznym obrazem faktów jest myśl.<br>
3.5 Myślą jest zastosowany, pomyślany znak zdaniony.<br>
4 Myśl jest to zdanie sensowne.<br>
4.01 Zdanie jest obrazem rzeczywistości.
</blockquote>
<p>Hm, zaczęło się trochę "gęsto"; mamy tu sporo pojęć w trochę trudnej do ogarnięcia postaci. Ale spokojnie. Uporządkujmy to sobie:</p>
<center><img src="images/witt.jpg"></center>

<p>A teraz idziemy powolutku. Przypuśćmy, że od tego momentu interesuje nas pewna określona krowa na pewnym określonym pastwisku.</p>
<center><img src="images/witt2.jpg"></center>
<p>
Wittgenstein twierdzi, że występuje prosta relacja pomiędzy:
</p>
<ul>
<li><B>światem</b> ("światem fizycznym", "światem zewnętrznym", "światem rzeczywistym" - nazwijmy go, jak chcemy; Wittgenstein używa po prostu nazwy "świat"); świat "składa się" ostatecznie ze stanów rzeczy (2.04)- np. takiego, że istnieje krowa;</li>
<li><b>myślami</b>, które są "obrazem" tych faktów (2.1) - czyli jeśli myślę o tym, że istnieje krowa, to "obrazuję" sobie w umyśle krowę rzeczywistą;</li>
<li><b>językiem</b>, składającym się ze zdań (4); prawdziwe zdanie (np. "Istnieje tu krowa") to po prostu wypowiedzenie na głos - przy użyciu wybranego języka, np. polskiego - jednego z faktów składających się na świat (4.01).</li>
</ul>
<p>No dobrze, ale co w tym dziwnego albo interesującego? - można by zapytać? Czy to nie jest oczywiste, że a) coś istnieje w świecie; b) możemy o tym pomyśleć i c) możemy wypowiedzieć na głos swoją myśl?</p>
<p>Otóż wcale nie!</p>
<p>Większość filozofów powiedziałaby najprawdopodobniej, że <b>świat</b> - jeżeli w ogóle istnieje (patrz: Kartezjusz) - ma swoistą strukturę, charakterystyczną, niedającą się bezpośrednio zobaczyć czy dotknąć. Większość filozofów powiedziałaby, że nigdy tak naprawdę nie jesteśmy w stanie powiedzieć, jaki świat jest "naprawdę". To, co <b>myślimy</b> albo <b>mówimy</b> nie musi mieć żadnego oczywistego związku z "głęboką" strukturą świata. Innymi słowy, zwykle uznaje się, że kiedy mówię "Krowa jest czarno-biała.", to słowa "krowa", "czarny" i "biały" są po prostu pewnymi sposobami, na jakie myślimy i porozumiewamy się ze sobą, a czy w świecie istnieje <b>tak naprawdę</b> coś takiego, jak "krowa-sama-w-sobie" albo obiektywnie wyróżnione kolory, to już zupełnie inna sprawa. Mówiąc jeszcze inaczej, związki języka i myśli ze światem bywają luźne.</p>
<p>Wittgenstein mówi: nie! Jeżeli w świecie występuje pewien <b>stan rzeczy</b> (np. taki, że w określonym miejscu istnieje czarno-biała krowa), to <b>dokładnie</b> odpowiada temu pewne proste ("elementarne") prawdziwe zdanie: "W tym-i-tym miejscu istnieje czarno-biała krowa"):<p>
<blockquote>4.21 Najprostsze zdanie — zdanie elementarne — stwierdza
istnienie pewnego stanu rzeczy.<br>
4.25 Jeżeli zdanie elementarne jest prawdziwe, to dany
stan rzeczy istnieje; jeżeli fałszywe, to nie istnieje.
</blockquote>
<p>Struktura świata i struktura języka mówiącego o świecie są więc identyczne. 10 poprawnych, prawdziwych zdań stwierdza więc 10 rzeczywistych stanów rzeczy.</p>
<p>Wynika z tego, że:</p>
<blockquote>4.11 Ogół zdań prawdziwych stanowi całość przyrodoznawstwa
(albo ogół nauk przyrodniczych).</blockquote>
<p>... lub, inaczej mówiąc:</p>
<blockquote>
4.26 Podanie wszystkich prawdziwych zdań elementarnych opisuje świat całkowicie. Świat jest całkowicie opisany przez podanie wszystkich zdań elementarnych wraz ze wskazaniem, które z nich są prawdziwe, a które fałszywe.</blockquote>


<p>"Ogół zdań prawdziwych"! A wiesz, o co tu tak naprawdę chodzi? Kiedy czyta się Wittgensteina po raz pierwszy, nie jest to do końca jasne, więc powiem to wyraźnie: <b>nie da się powiedzieć prawdziwego zdania, które nie byłoby zdaniem naukowym o świecie przyrody</b>; lub, równoważnie: <b>zbiór wszystkich naukowych zdań na temat świata przyrody to wszystko, co można prawdziwie powiedzieć</b>!</p>
<p>To baaaardzo ostre kryterium! Wynika z tego na przykład to:</p>
<blockquote>4.111 Filozofia nie jest żadną z nauk.<br>
4.003 Tezy i pytania, jakie formułowano w kwestiach filozoficznych, są w większości nie fałszywe, lecz niedorzeczne [bezsensowne]. Stąd na pytania tego rodzaju nie można w ogóle odpowiedzieć; można jedynie stwierdzić ich niedorzeczność. Pytania i tezy filozofów biorą się przeważnie z niezrozumienia logiki naszego języka.<br>(Są jak pytanie, czy dobro jest bardziej, czy mniej identyczne niż piękno.)<br>
Nic dziwnego, że najgłębsze problemy nie są właściwie żadnymi problemami.<br>
4.112 Celem filozofii jest logiczne rozjaśnianie myśli. Filozofia nie jest teorią, lecz działalnością. Dzieło filozoficzne składa się zasadniczo z objaśnień. Wynikiem filozofii nie są żadne „tezy filozoficzne", lecz jasność tez.</blockquote>
<p><br>Czyli koniec filozofowania! Jedyne, na co może liczyć filozof, to pomaganie naukowcom w utworzeniu precyzyjnego języka do opisu chmurek, górek i jaszczurek. Koniec z Kartezjuszami, Kantami, Tomaszami i Jamesami. Zanim zastanowimy się na spokojnie, co to wszystko oznacza, jeszcze jedna krótka uwaga. Tak naprawdę zdaniem Wittgensteina istnieje jeszcze jedna grupa zdań, które wolno nam wypowiadać. Są to <b>zdania logiki i matematyki</b>.</p>
<p>Nie będziemy teraz wchodzić w szczegóły (niestety!... to bardzo interesująca kwestia - może uda się namówić Wittgensteina, żeby sam Ci o tym opowiedział?). Krótko jednak: logika i matematyka nie mówią nam nic o świecie. Logika i matematyka to tak naprawdę wielki, wieeelki zbiór rzeczy, które wynikają z siebie nawzajem, tak więc - czysto teoretycznie - wszystkie wywodzą się z tylko kilku prostych, elementarnych zdań, i są z nimi równoważne. W tym sensie "20+20=40" nie mówi nam nic <b>nowego</b> względem "1+1=2". Jest to tylko inna wersja tego samego zdania.</p>
<p>To jednak tylko bardzo krótkie streszczenie tego, co Wittgenstein pisał o matematyce. Istotne jest dla nas głównie to, że matematyka i logika są tak jakby "obok świata" - nie mają z nim żadnego związku, więc nie dostarczają nam tak naprawdę żadnej nowej <b>wiedzy</b>.<br></p>
<p>OK, przewińmy taśmę. Nie da się powiedzieć nic prawdziwego, co nie byłoby naukowym zdaniem na temat świata przyrody. Co więc z poezją? Co z filozofią? Co z powieściami? Co z naszymi rozmowami codziennymi? Wittgenstein odpowiedziałby: ...</p><p class="texthandler">Hm, będzie chyba najlepiej, jeżeli [playerGender {sam|sama}] go o to zapytasz.</p>
<p>Na koniec przyjrzyjmy się jeszcze jednemu elementowi naszego "diagramu", który może przeoczyliśmy:</p>
<center><img src="images/witt3.jpg"></center>
<p>Granicy.</p>
<p>Wittgenstein pisze sporo o granicy świata - której odpowiada oczywiście granica myśli i granica języka. Tuż po stwierdzeniu, że tradycyjnie rozumiana filozofia to po prostu nieprawidłowe, nonsensowne użycie języka, Wittgenstein dorzuca jeszcze coś takiego:
<blockquote>4.113 Filozofia ogranicza dziedzinę sporów przyrodoznawstwa.<br>
4.114 Filozofia ma wytyczać granice tego, co da się pomyśleć, a tym samym i tego, co się pomyśleć nie da. Ma ograniczać od wewnątrz to, czego nie da się pomyśleć — przez to, co się pomyśleć daje.<br>
4.115 Przedstawiając jasno to, co wyrażalne, wskaże na to,
co niewyrażalne.<br>
4.116 Cokolwiek da się w ogóle pomyśleć, da się jasno pomyśleć. Co się da powiedzieć, da się jasno powiedzieć.</blockquote>
<p>Krótko mówiąc, czegoś, co nie jest stanem rzeczy ("faktem" świata przyrody) nie da się (porządnie) pomyśleć ani (porządnie) wypowiedzieć. Jeżeli wydaje nam się, że coś takiego pomyśleliśmy, to niechybnie któreś z pojęć, o których myślimy, nie jest porządnie zdefiniowane - powiedziałby Wittgenstein.</p>
<p>Hm. Skoro obowiązuje nas teraz zakaz filozofowania, to co na przykład z problemem powstania świata?</p>
<p>Wittgenstein odpowiada twardo: nie da się (porządnie) mówić nie tylko o czymś, co stoi <b>poza</b> światem, ale tak naprawdę nie da się (porządnie) o samej <b>granicy świata</b>. Pamiętaj - granica świata to też granica języka. To <b>ta sama granica!</b> Gdybyśmy więc chceli powiedzieć coś o granicy świata, musielibyśmy jednocześnie mówić o granicy języka i myśleć o granicy myśli. A przecież każde mówienie dokonuje się <b>wewnątrz</b> języka; każde myślenie dokonuje się <b>wewnątrz</b> świata myśli.</p>
<p>Inaczej mówiąc - albo coś mówisz - i wtedy siedzisz nieodwołalnie <b>wewnątrz</b> języka, a więc i <b>wewnątrz</b> świata - i nie masz szansy na dotknięcie swoją myślą i swoją mową <b>granicy</b>. Nie ma "myśli granicznych", które trochę są myślami, a trochę nie są. Nie ma "zdań granicznych", które trochę są zdaniami, a trochę nie są. Podobnie - nie ma "stanów rzeczy granicznych", które trochę należą do świata, a trochę nie:</p>
<blockquote>
5.61 Logika wypełnia świat; granice świata są też jej
granicami.<br>W logice nie można zatem powiedzieć: to a to w
świecie jest, a tamtego nie ma.<br>
Znaczyłoby to bowiem na pozór, że wykluczamy pewne możliwości; a tak nie może być, gdyż inaczej logika musiałaby wyjść poza granice świata; musiałaby móc spojrzeć na nie także z drugiej strony.<br>
Czego nie możemy pomyśleć, tego pomyśleć nie
możemy; a więc nie możemy też powiedzieć, czego
nie możemy pomyśleć.</blockquote>
<p>Żądać od kogoś wyjścia z językiem poza świat, to trochę tak, jak żądać od kogoś, żeby w trakcie gry w szachy wyskoczył jakąś figurką poza szachownicę. Jest to niemożliwe. "Przestrzenią" dla figurek szachowych są 64 pola szachownicy. I tyle.</p>
<p>Zaczynamy w tym momencie dochodzić do ostatniej już kwestii. Jak daleko można zajść tą metodą? Skoro o tak wielu rzeczach nie da się mówić, to co właściwie można powiedzieć?</p>
<p>Ponieważ nauki przyrodnicze mówią nam <b>wszystko</b> o świecie, to w opisywanym przez Wittgensteina systemie nie ma miejsca na wątpliwości odnośnie świata (przynajmniej docelowo - dzisiaj możemy czegoś nie wiedzieć; ale potencjalnie można wiedzieć o Wszechświecie wszystko). Czy jednak nauka może wyjaśnić samo istnienie świata? Oczywiście, że nie! Oznaczałoby to bowiem konieczność "stanięcia obok", wyjścia poza naukę. A w momencie, w którym wychodzimy poza naukę, nasze słowa tracą sens. Tak więc:</p>
<blockquote>6.44 Nie to, <b>jaki</b> jest świat, jest tym, co mistyczne, lecz to, <b>że</b> jest.</blockquote>
<p>"Mistyczne"? To słowo wydaje się nie pasować do ścisłego, "matematycznego" języka Wittgensteina. Ostatnie punkty <i>Traktatu</i> zabierają nas jednak jeszcze dalej. Co one tak naprawdę znaczą? Cóż, do dzisiaj trwają na ten temat dyskusje. Zróbmy może tak: wkleję po prostu kilka spośród ostatnich tez <i>Traktatu</i> (teza 7 to ostatnie zdanie w całej książce) i już nie będę się wymądrzał. Po prostu dam Ci szansę porozmawiać na ten temat z samym Wittgensteinem. O.</p>
<blockquote>
6.52 Czujemy, że gdyby nawet rozwiązano wszelkie możliwe zagadnienia naukowe, to nasze problemy życiowe nie zostałyby jeszcze nawet tknięte. Co prawda, nie byłoby już wtedy żadnych pytań; i to jest właśnie odpowiedź.<br>
6.522 Jest zaiste coś niewyrażalnego. To się <b>uwidacznia</b>,
jest tym, co mistyczne.<br>
6.53 Poprawna metoda filozofii byłaby właściwie taka: Nie mówić nic poza tym, co się da powiedzieć, czyli poza zdaniami nauk przyrodniczych — a więc nic
poza tym, co z filozofią nie ma nic wspólnego; a gdyby potem ktoś chciał powiedzieć coś metafizycznego, wykazać mu, że pewnym znakom nie nadał w swoich zdaniach żadnego znaczenia. Byłaby to dla niego metoda niezadowalająca — nie miałby poczucia, że uczymy go filozofii — ale jedyna ściśle poprawna.<br>
6.54 Tezy moje wnoszą jasność przez to, że kto mnie rozumie, rozpozna je w końcu jako niedorzeczne; gdy przez nie — po nich — wyjdzie ponad nie. (Musi niejako odrzucić drabinę, uprzednio po niej się wspiąwszy.) Musi te tezy przezwyciężyć, wtedy świat przedstawi mu się właściwie.<br>
7 O czym nie można mówić, o tym trzeba milczeć.</blockquote>

<p><br></p>
<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('wittgenstein.json','mainCanvas')"></script>
</center>