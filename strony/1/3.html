<center>
<h1>Koniec czasu</h1>
<h3>czyli</h3>
<h2>czytamy Stephena Hawkinga</h2>
<h2>i odwiedzamy Johna Wheelera w Princeton (1976)</h2></center>
<hr>
<p>W poprzednim rozdziale pokazaliśmy, w jaki sposób można "zaprzęgnąć" klasyczny dylemat Arystotelesa do celów teologicznych. Krótko mówiąc, zdaniem Tomasza z Akwinu, odpowiedzią na problem "pierwszej przyczyny" jest faktyczna "Pierwsza Przyczyna", którą "w mniemaniu wszystkich" jest Bóg. Czy rzeczywiście jest tak "w mniemaniu wszystkich", pozostaje oczywiście sprawą otwartą. Tak czy inaczej Tomasz sprawnie poruszał się po świecie Arystotelesa, już choćby dlatego, że w średniowieczu Arystotelesa czytano na potęgę.</p>
<p>Dzisiaj sytuacja jest trochę inna. Problem początku Wszechświata pojawia się zupełnie sam z siebie, w wyniku obserwacji astronomicznych. Nie jest po prostu wywoływany przez filozofów i teologów, szukających sobie intelektualnej rozrywki na wieczór - jest faktycznym problemem, z którym trzeba się zmierzyć, ponieważ pojawia się w kontekście naukowym. Świat miał swój początek - a przynajmniej na to wydają się wskazywać dowody...</p>
<p>Naukowcy już od około stu lat zmagają się więc z "problemem początku" - jak można opisać powstanie świata tak, żeby nie popadać w luźne spekulacje, ściemnianie i zwykłą mitologię? Czy w ogóle da się zająć tak fundamentalnym problemem na sposób naukowe?</p>
<p>Stephen Hawking to fizyk, matematyk i kosmolog, specjalizujący się w podstawowych zagadnieniach kosmologii: są to rzeczy typu: geometria czasoprzestrzeni (czym jest czas, czym jest przestrzeń), matematyczny opis początku Wszechświata, powstawanie czarnych dziur itd. Z biegiem czasu jego zainteresowania zaczęły przesuwać się w stronę filozofii. Parę lat temu (w 2010 roku) napisał, wspólnie z fizykiem Leonardem Mlodinowem, książkę pt. "Wielki Projekt" (<i>Grand Design</i>), w której przedstawia swoje rozważania na temat tego, skąd wziął się Wszechświat. We wstępie padają następujące słowa:</p>
<blockquote>Aby dogłębnie zrozumieć Wszechświat, musimy wiedzieć nie tylko, jaki on jest, lecz także dlaczego taki jest.<br>Dlaczego istnieje raczej coś niż nic?<br>Dlaczego my istniejemy?<br>Dlaczego właśnie ten konkretny zbiór praw [przyrody], a nie inny?<br>Oto Ostateczna Zagadka Życia, Wszechświata i Wszystkiego. Postaramy się rozwikłać ją w tej książce. (str. 15)</blockquote>
<p>Jak widać, ambicje są spore. Hawking nie ma w planach wyłącznie rozwiązywania zagadnień naukowych! Planuje rozwiązać najgłębsze zagadki filozoficzne!</p>
<p>Na pierwszy ogień bierze się za problem "początku". Okazuje się, że samo to słowo może przysparzać trochę problemów, jeśli się weźmie pod uwagę to, jak <i>dziwny</i> jest świat opisywany przez współczesną fizykę!</p>
<blockquote>
Sprawa początku czasu przypomina trochę problem brzegu świata. Kiedy ludzie myśleli, że świat jest płaski, można się było zastanawiać, czy morze przelewa się przez jego brzeg. Dawało się to sprawdzić eksperymentalnie: wystarczyło wybrać się w podróż dookoła świata i nie spaść. Problem brzegu świata został rozwiązany, kiedy ludzie zdali sobie sprawę, że świat nie jest płaską płytą, lecz ma zakrzywioną powierzchnię.<br><br>
Wydaje się jednak, że czas przypomina model linii kolejowej. Jeśli ma ona początek, ktoś (na przykład Bóg) musiał wprawić pociąg w ruch. Mimo że ogólna teoria względności Einsteina połączyła czas i przestrzeń w czasoprzestrzeń, co pociągnęło za sobą pewne przemieszanie przestrzeni i czasu, czas wciąż różnił się od przestrzeni i albo miał początek i koniec, albo biegł wiecznie. Kiedy jednak dołączymy do teorii względności efekty kwantowe, w ekstremalnych przypadkach pojawia się tak duże zakrzywienie, że czas zachowuje się jak dodatkowy wymiar przestrzenny.<br><br>
We wczesnym Wszechświecie - kiedy był on tak mały, że aby go opisać należało sięgnąć i po ogólną teorię względności, i po teorię kwantową - istniały w rzeczywistości cztery wymiary przestrzenne, bez wymiaru czasowego. Oznacza to, że mówiąc o "początku" Wszechświata, omijamy delikatny problem: gdy spoglądamy wstecz w czasie ku bardzo młodemu Wszechświatowi, znany nam czas przestaje istnieć! [...]<br><br>
Gdy zdamy sobie sprawę, że czas może zachowywać się jak kierunek w przestrzeni, pozwala nam to pozbyć się problemu początku czasu w podobny sposób, jak wyeliminowaliśmy kwestię brzegu świata. [...] Pytanie o to, co zdarzyło się przed początkiem Wszechświata, nie ma sensu.(str. 163-4)</blockquote>
<p>Jak należy rozumieć słowa Hawkinga? Cóż, już za chwilę będziesz mieć szansę zapytać o to Johna Wheelera, świetnego, wizjonerskiego fizyka amerykańskiego, którego wiele osób uważa za "ojca-założyciela" współczesnej kosmologii łączącej ze sobą tradycyjne badania czasoprzestrzeni z wszystkimi "dziwnymi" zjawiskami kwantowymi. Niektórzy przypuszczają, że w miarę jak świat robi się coraz mniejszy i mniejszy, stopniowo tracona jest "gładkość" i "regularność" tego, co nazywamy relacjami czasowymi i przestrzennymi. Wheeler określił "teksturę" świata w tak małej skali jako "pianę kwantową", w której zanikają normalne wymiary czasowe i przestrzenne... Aby można było mówić o "czasie", musi istnieć pewna w miarę gładka i regularna objętość świata; w mniejszych skalach wymiar czasowy nie zachowuje się tak, jak czas, tzn. nie ma jednego, określonego, wyróżnionego kierunku zwanego "strzałką czasu". We wczesnym Wszechświecie czas miałby się więc "rozmyć" i stać się czymś nieodróżnialnym od wymiaru przestrzennego... Przedziwne, prawda?</p>
<p>Cóż, rzeczywiście stawia to w bardzo ciekawym świetle pytanie o "początek" - jeśli nie ma wymiaru czasowego, to nie można sensownie zadać pytania o to, co było "wcześniej". Wszechświat opisywany przez Wheelera, Hawkinga - i wielu innych - to po prostu pewnego typu "obiekt", który tylko w swoim wnętrzu ma wyraźną strzałkę czasu, a na brzegu jest go pozbawiony. Pytanie o to, co z tego wszystkiego wynika, i czym właściwie jest czas w fizyce, zostawmy już może na czas rozmowy z Wheelerem.</p>
<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('wheeler.json','mainCanvas')"></script>
<div class="break"></div>
<center>