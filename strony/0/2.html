<h1>Wiedza bezpośrednia</h1>
<p>czyli</p>
<h2>odwiedzamy Bertranda Russella w więzieniu</h2>
<p>Poprzedni rozdział zakończyliśmy - mam nadzieję - mocnym akcentem. Kartezjusz stwierdził bowiem, że nic w zasadzie nie jest pewne poza samym istnieniem jego samego. Po drobnym uogólnieniu można powiedzieć, że istnieje (jakiś) "podmiot poznający" - dalej będziemy go nazywać również słowem "Ja".</p>
<p>No ale momencik... czy miałoby to oznaczać, że nic tak naprawdę nie istnieje poza jednym jedynym "Ja" zawieszonym w całkowitej pustce? Wariactwo...</p>
<p>Powiem tak. Jeżeli chodzi o samo istnienie świata, musimy na razie wstrzymać się z decyzją. Kto oglądał film "Matrix", ten doskonale wie, że da się wyobrazić sobie scenariusz, w ramach którego znany nam świat - budynków, drzew, ulic, planet... - w rzeczywistości nie istnieje. Kto obejrzał ponadto drugą część trylogii "Matrix" ("Matrix: Rewolucje") z łatwością zidentyfikuje też odpowiednik kartezjańskiego Złośliwego Demona: byłby nim złowieszczy Architekt.</p>
<p>Wróćmy jednak do podstaw. Przyjmijmy faktycznie, że, postępując za Kartezjuszem, podajemy w wątpliwość wszystko poza istnieniem swojego "Ja". Czy to naprawdę <b>wszystko</b>? Czy nie ma nic naprawdę pewnego?</p>
<p>Pojawiają się też dalsze pytania. Przypuśćmy, że faktycznie udowodnimy ponad wszelką wątpliwość, że <b>na pewno</b>, ale tak <b>na pewno-pewno</b> istnieje tylko jeden, jedyny podmiot poznający, a wszystko inne - inni ludzie, świat, Bóg, liczby - to tylko niepotwierdzone plotki. Nie jest to zbyt praktyczny pogląd na świat. Nic ciekawego z niego nie wynika. Korzystnie byłoby więc "na próbę" wychylić czubek nosa poza "terytorium swojego Ja" i sprawdzić, z jakim poziomem pewności możemy wypowiadać się na temat tego, co do niego <b>nie</b> należy.</p>
<p>Te i inne kwestie pomoże nam rozsądzić Bertrand Russell - jeden z ciekawszych filozofów XX wieku. Facet ostry jak brzytwa, matematyk, a przy tym obdarzony sporym poczuciem humoru, piszący bardzo swobodnie i bardzo klarownie. Takich ludzi lubimy. W filozofii bywa czasem, że trzeba czytać ludzi piszących mętnie (bywa niestety tak, że komuś przydarzyło się być całkiem wysokiej klasy geniuszem, ale nieszczęśliwie pozbawionym lekkiego pióra...) Russell na szczęście do tej grupy nie należy. Pisał o trudnych rzeczach, ale bardzo klarownie.</p>
<p>Poniżej poczytamy wspólnie fragmenty książeczki Russella "Problemy filozofii". Do roboty!</p>
<p>Na początek zacytujemy fragmencik, w którym Russell zastanawia się nad tym, co to znaczy "coś wiedzieć". (W sam raz, przecież właśnie tym się zajmujemy!)</p>
<blockquote>Słowa "wiedzieć" używa się tu w dwóch różnych sensach.<br><br>
(1) Stosowalne jest ono, po pierwsze, [...] do naszych wierzeń i przekonań, tzn. do tego, co nazywamy sądami (<i>judgements</i>). W tym sensie owego słowa wiemy, że coś jest faktem. Tego rodzaju wiedzę można opisać jako <b>znajomość prawd</b>, [a jej przeciwieństwem jest błąd].<br><br>
(2) Używaliśmy też słowa "wiedzieć" w taki sposób, że stosuje się ono do naszej <b>wiedzy o rzeczach</b>, którą można nazwać <b>znajomością bezpośrednią</b>. W tym sensie znamy dane zmysłowe. (str. 51)</blockquote>
<p>Parę stron dalej Russell mówi trochę więcej o "wiedzy o rzeczach".</p>
<blockquote>W tym rozdziale zajmiemy się wyłącznie wiedzą o rzeczach i ją z kolei podzielimy na dwa rodzaje: [wiedzę bezpośrednią i wiedzę przez opis].<br><br>
Jeśli jest ona wiedzą tego rodzaju, który nazwiemy <b>wiedzą bezpośrednią</b>, to jest ona z natury prostsza od jakiejkolwiek znajomości prawd i logicznie od [niej] niezależna. [...] Traktująca o rzeczach <b>wiedza przez opis</b>, na odwrót, zawsze wymaga [...] pewnej znajomości prawd, stanowiących jej źródło i podstawę. (str. 54)</blockquote>
<p>Wiem, że to wszystko może się na razie wydawać ogólnikowe i abstrakcyjne, ale powolutku. Zaraz wszystko się wyjaśni. Póki co przemy dalej! Najważniejsza, najbardziej fundamentalna jest <b>"wiedza bezpośrednia"</b> - i jest też ona najbliższa "podmiotowi poznającemu" Kartezjusza - więc poczytajmy najpierw nieco na jej temat.</p>
<blockquote>Powiemy, że <i>bezpośrednio znamy</i> to, co uświadamiamy sobie wprost, bez pośrednictwa jakichś wnioskowań czy pewnej znajomości prawd. Tak więc, bezpośrednio znam dane zmysłowe, składające się na zjawisko mego, stojącego nieopodal, stołu - jego barwę, kształt, twardość, gładkość itd.; wszystkie rzeczy, które sobie bezpośrednio uświadamiam, gdy widzę ów stół i gdy go dotykam. [...] Tak więc dane zmysłowe, składające się na zjawisko mego stołu, są rzeczami, których doznaję, które znam bezpośrednio takimi, jakimi są.<br><br>
W przeciwieństwie do tego, moja wiedza o stole jako o przedmiocie fizycznym nie jest wiedzą bezpośrednią. Taka, jaka jest, uzyskana została dzięki doznaniu danych zmysłowych składających się na zjawisko tego stołu. Widzieliśmy, że bez popadania w absurd można wątpić, czy stół w ogóle istnieje, nie sposób natomiast wątpić w istnienie owych danych zmysłowych. Temu rodzajowi wiedzy, którego przykład stanowi moja wiedza o stole, nadamy miano "wiedzy przez opis". [...]<br><br>
Cała nasza wiedza, zarówno wiedza o rzeczach, jak znajomość prawd, opiera się ostatecznie na wiedzy bezpośredniej. (str. 55-56)</blockquote>
<p>Spróbujmy to nieco uporządkować. Russell wyróżnia tak naprawdę trzy poziomy wiedzy:</p>
<ul> 
<li><b>Wiedza bezpośrednia</b> to wszystko to, czego bezpośrednio doświadczamy. Najprostszym przykładem są "surowe" dane zmysłowe: to, że w tej chwili, patrząc w pewnym określonym kierunku, widzę małe zielone światełko; albo to, że czuję w tej chwili charakterystyczny zapach świeżo upieczonego ciasta; albo to, że czuję ciepło na plecach.</li>
<li><b>Wiedza przez opis</b> to w zasadzie "interpretacja" wiedzy bezpośredniej. Nawiązując do powyższych przykładów będzie to: moje przekonanie (Russell używa terminu "sąd", ang. <i>judgement</i>) o tym, że widzę diodę zasilania w moim laptopie (w tym kierunku, w którym widzę jasne światło); moje przekonanie, że ktoś upiekł ciasto; moje przekonanie, że słońce świeci mi w plecy. Russell twierdzi, że tego typu wiedza zawsze opiera się na pewnej wcześniejszej wiedzy. I rzeczywiśie - ktoś, kto po raz pierwszy w życiu widzi laptopa, może bez wątpienia powiedzieć, że dostrzega jasne światło (poziom <b>wiedzy bezpośredniej</b>), ale brakuje mu <b>wiedzy</b>, aby zidentyfikować to światełko jako diodę zasilania. Ten poziom wiedzy Russell określa jako wiedzę <b>przez</b> opis, dlatego, że to właśnie wykonywany przez nas opis sytuacji ("To jest dioda zasilania.") dostarcza nam wiedzy. Zwróć uwagę - po wytłumaczeniu komuś, kto nigdy w życiu nie widział laptopa, jak on działa i czym jest dioda zasilania, uzyska on mnóstwo nowej wiedzy, jednak nie sprawi to, że patrząc w kierunku diody <i>ujrzy coś innego</i>. Wciąż będzie widział dokładnie takie samo okrągłe zielone światełko. Poziom wiedzy bezpośredniej jest więc niezależny od wiedzy przez opis!</li>
<li><b>Znajomość prawd</b> to wszelkiego typu wiedza, która <b>nie</b> opiera się na naszej aktualnej wiedzy bezpośredniej. Należą tu więc choćby sądy na temat motyli żyjących na Nowej Gwinei, struktury pierścieni Saturna, ale także matematyki, fizyki i tak dalej.</li>
</ul>
<p>Co istotne, <b>każdy</b> rodzaj wiedzy opiera się ostatecznie na wiedzy bezpośredniej, czyli czemuś, co zobaczyliśmy, usłyszeliśmy lub czego dotknęliśmy:</p>
<blockquote>Tylko na mocy doświadczenia można wiedzieć, że coś istnieje. To znaczy, że jeśli chcemy dowieść, że istnieje coś, czego bezpośrednio nie doświadczamy, to przynajmniej jedna z naszych przesłanek musi stwierdzać istnienie jednej lub większej liczby rzeczy, któych doświadczyliśmy bezpośrednio.<br><br>
Na przykład nasze przekonanie, że istnieje cesarz Chin [Russell pisał te słowa, kiedy Chinami faktycznie rządził cesarz; dziś Chińczycy mają prezydenta, jak Polacy], opiera się na świadectwie, a to świadectwo składa się, koniec końców, z danych zmysłowych ujrzanych lub usłyszanych, kiedyśmy czytali lub gdy do nas mówiono.</blockquote>
<p>I teraz coś naprawdę ciekawego. Kwestia popełniania <i>błędów</i>. Jak pewnie pamiętasz z rozmowy z Kartezjuszem, nie ma nic ważniejszego dla filozofa niż pewność, że się nie popełniło błędu. Russell powtarza wiele rzeczy, do których doszedł już Kartezjusz. Czytaliśmy już wcześniej, że:</p>
<p><blockquote>[...] bez popadania w absurd można wątpić, czy stół w ogóle istnieje, .nie sposób natomiast wątpić w istnienie owych danych zmysłowych.</blockquote></p>
<p>Otóż, zdaniem Russella, mylić można się <b>tylko</b> w odniesieniu do 
naszych interpretacji, ale nie co do samych doświadczeń. W tym sensie nawet nasze sny i halucynacje są "prawdziwe" (ciekawe, co by na to powiedział Kartezjusz...):
<p><blockquote>Niektóre z naszych przekonań okazują się błędne [...]. Taki problem nie powstaje w związku z wiedzą bezpośrednią, albowiem wszystko, co możemy w ten sposób poznać - nawet śniąc lub ulegając halucynacjom - jest wolne od błędu, jeśli tylko nie wykraczamy poza ów bezpośredni przedmiot: błąd może powstać jedynie wtedy, gdy uważamy przedmiot bezpośredni, tzn. daną zmysłową, za oznakę pewnego przedmiotu fizycznego. (str. 122)</blockquote></p>
<p>I jeszcze jeden cytacik:</p>
<p><blockquote>Nasza znajomość prawd, w odróżnieniu od znajomości rzeczy, ma swe przeciwieństwo, a mianowicie błąd. Jeśli o rzeczy chodzi, to możemy je znać lub nie, ale nie istnieje taki realny stan umysłu, który można by określić jako błędną znajomość rzeczy, jeżeli, w każdym razie, ograniczymy się do wiedzy bezpośredniej. To, czego doznajemy, musi być czymś. Możemy z naszych doznań wyciągać złe wnioski, ale same doznania nie mogą wprowadzać nas w błąd.</blockquote></p>
<p>Hm. Zdaję sobie sprawę, że może to wszystko brzmieć podejrzanie... czy rzeczywiście wszystko, czego doznajemy, musi być rzeczywiste? Czy mamy wobec tego rozumieć, że gdy widzimy na pustyni miraż, to mamy rację? Czy naprawdę wiedza bezpośrednia jest niepowątpiewalna? A co ze Złośliwym Demonem? Jeżeli masz takie wątpliwości, najprościej będzie chyba je rozwiać już w trakcie rozmowy z samym Russellem...</p>
<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('russell.json','mainCanvas')"></script>
</center>