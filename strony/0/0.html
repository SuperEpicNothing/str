<center><h1>Witaj, Wędrowcze!</h1></center>
<p>Oto rozpoczyna się pierwszy rozdział Twojej przygody. Poświęcony jest on <b>wiedzy</b>. Dlaczego od tego zaczynamy?</p>
<p>Cóż, celem całego tego podręcznika jest próba uporządkowania paru drobnych kwestii filozoficznych. Malutkich drobiazgów, takich jak Prawda, Kosmos i Dusza...</p>
<p>W filozofii nieporozumienia, konflikty i sprzeczności to chleb powszedni! Najważniejsze, żeby w obliczu tego typu problemów <b>zachować spokój</b>! To będzie więc nasza pierwsza zasada:</p>
<p><b>1. Zachowaj spokój.</b></p>
<p class="texthandler">Dlaczego? Spójrz na to w ten sposób: naszym celem jest poznanie prawdy. Nie da się tego robić naprawdę porządnie, dopóki jesteśmy wzburzeni, niespokojni, zaangażowani emocjonalnie. Nasze mózgi nie działają poprawnie, kiedy są zalane adrenalną i hormonami stresu. Na pewno [playerGender {widziałeś|widziałaś}] kiedyś debatę w telewizji, na której dwie zaczerwienione z emocji osoby wydzierają się na siebie bez sensu. Nas nie interesują sytuację, które trafiają potem na YouTube'a z tytułem "Iks zaorał Igreka" albo "Igrek masakruje lewaka". Nas interesuje coś troszeczkę, ciuuteczek bardziej ciekawego od udowadniania sobie nawzajem, kto jest samcem alfa. A więc - spokojnie... Powolutku...</p>
<p>Kiedy już uspokoimy tętno, czas uporządkować podstawy. Nie da się budować na grząskim gruncie. Zasada numer dwa brzmi więc:</p>
<p><b>2. Ustal pojęcia.</b></p>
<p class="texthandler">[playerGender {Zdziwiłbyś|Zdziwiłabyś}] się, jak wiele dyskusji od samego początku jest skazanych na klęskę, bo różni ludzie dyskutują tak naprawdę o różnych rzeczach. Celem całego tego podręcznika jest próba spokojnego obgadania tego, jak można rozumieć terminy takie, jak "nauka", "wiara", "hipoteza", "dowód", "Wszechświat", "umysł", "Bóg", "świadomość", "dobro" itd. To będzie działo się po drodze. Oczywiście nie rozwiążemy tu wszystkich problemów filozoficznych! Ten podręcznik - czy też podręczniko-gra - ma Ci tylko dać mały smaczek tego, czym jest filozofia.</p>
<p>Największy dowcip polega na tym, że są to trudne pojęcia i nie ma żadnego określonego "najlepszego" sposobu ich rozumienia. Nie ma sprawy. To też chleb powszedni dla filozofa. Co robi w takiej sytuacji filozof? Zbiera w jednym miejscu kilka sposobów na rozumienie tych pojęć, kładzie przed sobą na stole, i ma je stale pod ręką. Tylko tyle. Czasami przydatne ("pożyteczne") będzie jedno rozumienie terminu "Bóg", czasami inne. Czasem, mówiąc "początek świata" będziemy mieć na myśli Wielki Wybuch; czasem - coś nieco głębszego. Grunt to nie "wkręcać" się za bardzo w swoją jedną ulubioną definicję, w tym zaś pomaga spokój (patrz Punkt 1).</p>
<p>Słowa i pojęcia to jednak nie wszystko. Żeby rozwiązać jakikolwiek problem, trzeba <b>coś wiedzieć</b>. No i właśnie. Celem pierwszego rozdziału tego podręcznika jest zmierzenie się z podstawowym problemem: co wiemy?</p>
<p><b>3. Sprawdź, co wiesz.</b></p>
<p>Może się to wydawać banalne, ale wcale nie jest! Wyobraź sobie, że na długiej przerwie stajesz na środku korytarza, zamykasz oczy i wsłuchujesz się w otaczający Cię szum. W gwarze głosów i odgłosów wychwytujesz kilka rzuconych mimochodem zdań:</p>
<blockquote>
<p>- Tysiąc razy osiem to osiem tysięcy.</p>
<p>- Boli mnie brzuch.</p>
<p>- Lubię cię!</p>
<p>- Marek jest mi przeznaczony! Wiem, że będziemy kiedyś razem!</p>
<p>- Pierścienie Saturna są zbudowane z małych okruchów skał.</p>
<p>- Jak byłam małą dziewczynką, nie znosiłam kaszanki!<p></blockquote>
<p>W każdym z tych przypadków można by rozsądnie zadać pytanie, "skąd wiesz?" - i, co ciekawe, za każdym razem otrzymalibyśmy zupełnie innego typu odpowiedź. O tym, z czego zbudowane są pierścienie Saturna, wiemy na podstawie zdjęć wykonanych przez sondy kosmiczne. O tym, że boli nas brzuch, wiemy... po prostu, bo nas boli brzuch.</p>
<p class="texthandler">Spójrz na to jeszcze inaczej: wyobraź sobie, że postanawiasz dopaść wszystkie osoby, które wypowiedziały te zdania, i <b>wykazać</b>, że się mylą. Jaką [playerGender {przyjąłbyś|przyjęłabyś}] strategię? Czy jest w ogóle na to szansa? Czy są jakieś wypowiedzi, którym po prostu <b>nie da się</b> zaprzeczyć?</p>
<p>Dział filozofii zajmujący się tego typu problemami nazywa się <b>epistemologia</b>.</p>
<p>Żeby swobodnie poruszać się po kwestii "świata, Boga, przeznaczenia i wszystkiego innego", trzeba liznąć trochę epistemologii.</p>
<p>Ale spokojnie! Damy radę.</p>
<p>Do roboty!</p>