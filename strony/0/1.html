<h1>O Złośliwym Demonie</h1>
<p>czyli</p>
<h2>odwiedzamy Kartezjusza w Sztokholmie</h2>
<p>Czołem, Wędrowcze! Bierzemy się do roboty!</p>
<p>Zaczniemy od prostego, wręcz trywialnego pytania. Co wiesz <b>na pewno</b>?</p>
<p>Cóż, każdy człowiek odpowiedziałby prawdopodobnie inaczej. Jedni powiedzą, że na pewno na niebie świeci Słońce. Inne, że na pewno dwa plus dwa to cztery. Inni, że na pewno istnieje Bóg. Inni, że na pewno uwielbiają pizzę.</p>
<p>Kartezjusz zasłynął jako człowiek, który jako pierwszy w dziejach filozofii europejskiej zapisał tok rozumowania kogoś, kto postanowił - metodycznie, systematycznie, wręcz: <b>brutalnie</b> - <b>zwątpić we wszystko</b>, w co można zwątpić.</p>
<p>Metoda Kartezjusza polegała więc na ruszeniu wyobraźnią i wymyśleniu w odniesieniu do każdej rzeczy, która wydawałaby mu się pewna, jakiegoś scenariusza, w ramach którego by się mylił. I trzeba przyznać, że doszedł na tej drodze baaardzo daleko.</p>
<p>Nie ma co jednak mówić za kogoś, który wyrażał się jasno i klarownie. Oddajmy głos samemu Kartezjuszowi. Cytujemy za książeczką, która nosi tytuł: "Medytacje o filozofii pierwszej". Trzeba przyznać, że facet szybko przechodzi do rzeczy. Oto pierwsze słowa całej książki:</p>
<p><blockquote>Nie od dziś zauważam, że od najmłodszych lat przyjmowałem fałszywe poglądy za prawdę i że to, co od tego czasu zbudowałem na tak źle upewnionych podstawach, musi być bardzo wątpliwe i niepewne. Uznałem więc, że powinienem raz w życiu wyzbyć się wszystkich poglądów, które wcześniej zdarzyło mi się przyjąć na wiarę, i - gdybym miał ustalić coś pewnego i trwałego w nauce - rozpocząć całkiem od nowa i od podstaw.</blockquote></p>
<p>No i bardzo słusznie, Kartezjuszu. Jedziemy więc dalej. (Aha, na tej akurat lekcji będziemy czytać dość spore fragmenty tekstu, ale musisz mi wybaczyć. Strasznie podoba mi się styl Kartezjusza, jak pisze o swoim szlafroku, o świecy, o "czarnych waporach żółci"... Na następnych lekcjach będziemy raczej skupiać się na krótkich fragmentach i czytać je bardzo uważnie, ale tym razem musisz wybaczyć mi trochę dłuższą lekturę.)</p>
<blockquote>Wszystko, co dotychczas uważałem za najbardziej prawdziwe i uzasadnione, przyjąłem od zmysłów lub poprzez zmysły. Przekonywałem się już jednak niekiedy, że zmysły bywają zwodnicze, a ostrożność nakazuje, by nie ufać całkowicie tym, którzy nas choć raz wprowadzili w błąd.<br><br>
Wszelako jednak możliwe jest, że zmysły mylą nas czasem, jeśli chodzi o rzeczy słabo dostrzegalne i bardzo oddalone, podczas gdy spotykamy wiele innych rzeczy, co do których nie można rozsądnie mieć wątpliwości, mimo że są poznawane za pośrednictwem zmysłów - na przykład to, że jestem tutaj i siedzę przy kominku, że mam na sobie szlafrok, że przytrzymuję ręką tę oto kartkę papieru i inne rzeczy tego rodzaju. Jak mógłbym przeczyć, że te ręce i to ciało jest moje, o ile nie miałbym być zarazem podobny do wielu chorych psychicznie, których mózgi są tak zmieszane i zaćmione przez czarne wapory żółci, iż twierdzą uparcie, że są królami, będąc nędzarzami, że są odziani w złoto i purpurę, będąc nadzy, albo też wyobrażają sobie, że są dzbanem albo że mają ciało ze szkła. Czyż nie byłbym równie szalony jak oni, gdybym kierował się ich przykładem?<br><br>
A jednak muszę tutaj zwrócić uwagę, że jestem człowiekiem i jako taki sypiam i przedstawiam sobie w snach takie same rzeczy, a czasem nawet jeszcze mniej prawdopodobne, niż chorzy psychicznie przedstawiają sobie na jawie. A ileż to razy zdarzało mi się śnić nocą, że jestem tutaj, że jestem ubrany i siedzę przy kominku, chociaż leżałem nagi w łóżku. A teraz wydaje mi się przecież, że nie śnię, widząc ten papier, że ta głowa, którą poruszam, nie jest uśpiona, że celowo i rozmyślnie wyciągam tę rękę i że ją czuję - to, co dzieje się we śnie, nie jest ani tak jasne, ani tak wyraziste. Jednakże, gdy uważnie to rozważam, to przypominam sobie, że często bywałem we śnie mylony przez podobne złudzenia. Biorąc pod uwagę to spostrzeżenie, widzę z taką oczywistością, że nie ma żadnych pewnych wskazówek, dzięki którym można by ściśle odróżnić jawę od snu, iż ogarnia mnie zdziwienie - zdziwienie tak wielkie, że omal przekonuje mnie, iż faktycznie śpię.</blockquote>
<p>Jaki wniosek?</p>
<p><blockquote>Załóżmy więc teraz, że śpimy i że wszystkie te szczegóły, jak to, że otwieramy oczy, że poruszamy głową, że wyciągamy ręce itp., są jedynie fałszem i złudzeniem. I pomyślmy też, że nasze ręce ani nasze ciała nie są takie, jakimi je widzimy.</blockquote><p>
<p>Cóż, szybko poszło. Ledwie kilka stron tekstu i już zwątpliśmy nie tylko w świat zewnętrzny, ale nawet i w realność naszych własnych ciał! W tym momencie Kartezjusz wpada na bardzo ciekawy pomysł:</p>
<p><blockquote>
[...] Trzeba z koniecznością uznać, że przynajmniej pewne rzeczy prostsze i bardziej powszechne są prawdziwe i istnieją, a poprzez ich zmieszanie (podobnie jak mieszane są prawdziwe kolory) ukształtowane zostają wszystkie obrazy rzeczy, które znajdują się w naszej myśli - czy to prawdziwe i rzeczywiste, czy to fikcyjne i fantastyczne.</blockquote></p>
<p>Krótko mówiąc, Kartezjusz rozumuje następująco: OK, być może ten oto kubek nie istnieje tak naprawdę, być może moje palce wcale nie są takie, jakie mi się wydają, ale może chociaż <b>poskładałem</b> sobie te wyobrażenia z czegoś naprawdę niepodważalnego? Czym by to było?</p>
<p><blockquote>
Dlatego też nie będziemy chyba
rozumować błędnie, jeśli powiemy, że fizyka, astronomia, medycyna i wszystkie inne nauki, które [w
swych wynikach] zależne są od rozważania rzeczy złożonych, są bardzo wątpliwe i niepewne, podczas
gdy arytmetyka, geometria i inne nauki tego rodzaju, które zajmują się wyłącznie rzeczami bardzo
prostymi i bardzo ogólnymi, nie dbając zbytnio o to, czy istnieją one w rzeczywistości, czy też nie,
zawierają w sobie coś pewnego i niepowątpiewalnego. Niezależnie bowiem od tego, czy czuwam, czy też
śpię, dwa plus trzy jest zawsze pięć, a kwadrat nigdy nie ma więcej niż cztery boki i nie wydaje się
możliwe, żeby prawdy tak jasne i tak oczywiste mogły być objęte podejrzeniem jakiejkolwiek fałszywości
czy niepewności.
</blockquote></p>
<p>Tym czymś miałaby być np. geometria i matematyka. Mogłoby być więc tak - rozumuje Kartezjusz - że nie mogę być pewien, czy mam pięć palców, natomiast mogę być pewien, że <b>gdybym</b> miał pięć palców, to po odjęciu jednego palca miałbym cztery palce. Inaczej mówiąc, bez względu na to, czy są to palce rzeczywiste czy wymyślone (wyśnione, będące halucynacją...), dwa palce i trzy palce zawsze dają pięć palców.</p>
<p>Brzmi solidnie? To zobacz, co na to Kartezjusz:</p>
<blockquote>
Jednakowoż od dawna już jest w mej duszy przekonanie, że istnieje Bóg, który wszystko może i
który stworzył mnie i uczynił takim, jakim jestem. Lecz czy mogę wiedzieć, że nie sprawił on, że wcale
nie ma żadnej Ziemi, nieba, żadnego ciała przestrzennego, żadnego kształtu, żadnej wielkości, żadnego
miejsca, a mimo to ja mam spostrzeżenia zmysłowe tych wszystkich rzeczy, i że to wszystko wydaje mi
się istnieć w taki sposób, jak to widzę? A skoro uważam czasami, że inni mylą się w rzeczach, na których,
wedle ich własnego przekonania, bardzo dobrze się znają, to czy ja mogę wiedzieć, że Bóg nie sprawia, że
mylę się za każdym razem, gdy dodaję do siebie dwa i trzy lub gdy liczę boki kwadratu albo gdy wydaję
sąd o czymś jeszcze łatwiejszym, jeśli w ogóle można sobie wyobrazić coś łatwiejszego?
</blockquote>
<p>Po chwili Kartezjusz zwątpia jednak, czy dobry Bóg mógłby dopuścić się tak niecnych podstępów, wymyśla więc alternatywę - jest nią "zły demon" - istota niemal tak potężna, jak Bóg, ale nad wyraz złośliwa:</p>
<blockquote>
Przyjmę więc teraz założenie, że wprawdzie nie Bóg, który jest w najwyższym stopniu dobry i jest
najwyższym źródłem prawdy, lecz że jakiś zły demon, tyleż przebiegły i zwodniczy, ile potężny, użył
całej swej zmyślności, ażeby mnie wprowadzić w błąd. Będę myślał, że niebo, powietrze, Ziemia, kolory,
kształty, dźwięki i wszystkie inne rzeczy zewnętrzne są jedynie złudzeniami i zjawami, którymi posłużył
się on, aby zastawić sidła na mą łatwowierność. Będę o sobie samym sądził, że nie mam rąk ani oczu, ani
ciała, ani krwi, ani żadnych zmysłów, a jedynie fałszywie wierzyłem, iż mam to wszystko. Będę uparcie
trwał przy tej myśli i chociaż w ten sposób nie będę w stanie dojść do poznania żadnej prawdy, to
przynajmniej będę zdolny zawiesić swój sąd. Dlatego też z największą troską zadbam o to, aby nie przyjąć
żadnego fałszywego przekonania, i przygotuję swą duszę na wszystkie podstępy tego wielkiego
zwodziciela, tak aby, jakkolwiek byłby on potężny i przebiegły, i tak nie mógł mi nigdy nic narzucić.
</blockquote>
<p>W tym momencie wyczerpany Kartezjusz pada na łóżko i idzie spać, jednak następnego dnia dzielnie wraca do problemu. Tutaj rozpoczyna się "Medytacja druga". Po szybkim streszczeniu wyników uzyskanych poprzedniego dnia zadaje sobie pytanie: Czy - nawet przy założeniu istnienia Złośliwego Demona - jest <b>mimo wszystko</b> coś naprawdę pewnego? Ha, jest! Czytaj:</p>
<blockquote>
Lecz może jednak jest taka rzecz, inna niż wszystkie, które właśnie uznałem za niepewne, co do
której nie można by już mieć najmniejszych wątpliwości? Czyż nie jakiś bóg lub jakaś inna moc wprowadza
w mą duszę obecne me myśli? Nie jest to konieczne, być może bowiem jestem zdolny wytworzyć
je sam z siebie. Więc przynajmniej ja sam może jestem czymś? Zaprzeczyłem już wprawdzie, jakobym
miał jakieś zmysły lub ciało, a jednak waham się, [nie wiedząc] co z tego wynika? Czy jestem tak zależny
od ciała i od zmysłów, że nie mógłbym istnieć bez nich? Ale też sam przyjąłem, że nie ma w ogóle
niczego w świecie - żadnego nieba, ziemi, żadnych dusz ani ciał. Czy nie przyjąłem tym samym, że i mnie
samego wcale nie ma? Ale jakżeby tak? Bez wątpienia byłem, skoro powziąłem jakieś przekonanie lub
choćby coś pomyślałem. Wprawdzie jest jakiś zwodziciel, nie wiem jak potężny, który używa całej swej
przebiegłości, by mnie wciąż wprowadzać w błąd. Więc bez wątpienia ja jestem, skoro on mnie zwodzi.
Niech mnie więc zwodzi, ile chce, a i tak nie sprawi, abym był niczym, jeśli tylko będę myślał, że jestem
czymś. W ten sposób, po dokładnym zastanowieniu i uważnym rozważeniu wszystkiego, uznać należy za
ustaloną tę konkluzję, iż <b>stwierdzenie: jestem, istnieję jest z koniecznością prawdziwe</b>, ilekroć je
wypowiadam lub pojmuję w duchu.
</blockquote>
<p>I tyle. Oto słynne <i>Cogito, ergo sum</i> w całej krasie.</p>
<p>Za chwilę zastanowimy się jeszcze wspólnie, co właściwie z tego wszystkiego wynika. Najpierw jednak warto by było upewnić się, czy na pewno wszystko dobrze [playerGender {zrozumiałeś|zrozumiałaś}]. A może masz jakieś wątpliwości? Pytania do Kartezjusza? Nic prostszego:</p>
<p><BR></p>

<canvas id="mainCanvas" height=500 width=700></canvas>
<script src="js/window2.0.js" onload="loadWindow('kartezjusz.json','mainCanvas')"></script>

<p><BR></p>
<p>Teraz, kiedy już rozumiesz (mam nadzieję...), o co chodziło Kartezjuszowi, warto zadać sobie kluczowe pytanie: <b>po co mi to</b>? (Jest to bardzo ważne pytanie, które trzeba sobie ciągle zadawać. Sama wiedza jest całkowicie bezużyteczna, jeśli nam do niczego nie służy.)</p>
<p>Jak to już wyjaśniłem we Wstępie do tego rozdziału, na naszej filozoficznej wędrówce szczególnie istotnym problemem będzie dla nas odróżnienie wiedzy od nie-wiedzy. Kartezjusz jest na mapie filozofii europejskiej jasnym punktem, ponieważ jako pierwszy wypowiedział fundamentalną prawdę filozoficzną, której nikt w zasadzie od tego czasu nie podważył: <b>Punktem wyjścia wszelkiej wiedzy jest zawsze jakieś "Ja"</b> i to, co mu się "przydarza". Wiedza jest zawsze wiedzą <b>dla kogoś</b> - w filozofii mówi się czasem: <b>dla jakiegoś podmiotu</b>. Najpewniejsze jest więc zawsze to, co komuś - jakiemuś podmiotowi - "mnie" - przedstawia się jako oczywiste i niepodważalne. To dlatego dla Kartezjusza ośrodkiem pewności jest samo w ogóle istnienie tego "Ja".</p>
<p>We Wstępie do tego rozdziału pojawił się szereg wysłyszanych na przerwie stwierdzeń. Gdybyśmy je mieli uporządkować od najpewniejszych - dla danego podmiotu! - do najmniej pewnych, to bardzo wysoko na liście byłyby te wszystkie, w których dana osoba stwierdza coś, co właśnie jej się przydarza, a bardzo nisko na liście to wszystko, co zna z pamięci, co usłyszała od kogoś, do czego doszła na drodze wnioskowania. Przykładowo, zdanie "Boli mnie brzuch!" - jeżeli daną osobę <i>rzeczywiście</i> boli brzuch - cechuje się cudowną oczywistością. (W ramach ćwiczenia filozoficznego spróbuj się zastanowić, czy argument ze Złośliwego Demona mógłby podważyć istnienie przeżywanego właśnie bólu brzucha.)</p>
<p>Na drugim krańcu skali jest zdanie na temat pierścieni Saturna - choć mogłoby się wydawać, że nie ma nic pewniejszego niż solidna nauka (i zwykle tak jest), na gruncie czysto filozoficznym wszelkie tego typu zdania trzeba traktować bardzo ostrożnie. Wszystko dlatego, że zdania na temat pierścieni Saturna są bardzo silnie, jak to się mówi, "zapośredniczone". Od czyjegoś bezpośredniego, oczywistego doświadczenia, po zdanie na temat pierścieni Saturna, wiedzie długa droga. (W ramach ćwiczenia filozoficznego spróbuj się zastanowić, przez ile "rąk" i "umysłów" przeszły fakty na temat pierścieni Saturna, zanim trafiły do Twojego umysłu). To nie znaczy, że nauka jest z gruntu niepewna! To znaczy tylko, że znacznie łatwiej jest wyobrazić sobie sytuację, w której prowadzi do nieprawdy. To właśnie dlatego naukowcy wykonują wszystkie swoje badania z tak wielką starannością! (I dlatego zresztą mamy rozsądne podstawy, żeby im ufać!).</p>
<p>Krótko mówiąc, najpewniejszą rzeczą w filozoficznym świecie jest "Ja" i to, co mu się przydarza. To nie jest jednak oczywiście recepta na dowolność i fantazjowanie. Jeżeli ja wymyślę sobie, że Księżyc jest zbudowany z sera żółtego, to wcale tak się nie stanie! Aby taki właśnie "poznający podmiot" nie doszedł do wniosków bzdurnych lub - po prostu - słabo uzasadnionych, musi posługiwać się <b>metodą</b>! Dużą część historii filozofii można rozumieć jako długie, żmudne badanie tego, <b>co właściwie powinno zrobić jakieś "Ja", żeby dojść do najpewniejszych wniosków na temat rzeczywistości</b>.</p>
<p>W następnym rozdziale poczytamy jednego z najwybitniejszych XX-wiecznym badaczy nauki - Karla Poppera - żeby troszeczkę "wyjść poza czubek własnego nosa". Później będzie mowa o doświadczeniu religijnym - czyli sytuacji, kiedy komuś "przydarza się Bóg". Co wtedy?</p>