<div class="texthandler">
<center>
<h1>Doświadczenie religijne</h1>
<h3>czyli</h3>
<h2>odwiedzamy Williama Jamesa na transatlantyku (1910)</h2>
</center><hr>
<p>
Wymienianie doświadczenia religijnego jednym tchem z doświadczeniem widzenia stołu może wydawać się dziwne. A przecież - czysto filozoficznie - to po prostu różnego typu doświadczenia!</p>
<p>Zauważ, że poglądy Kartezjusza i Russella na kwestię "wiedzy bezpośredniej" - opartej na "oczywistym", przeżywanym doświadczeniu - są tak naprawdę bardzo ogólne. Żaden z nich nie pisał wprost, że podstawą wiedzy może być tylko jeden określony typ doświadczenia.</p>
<p>A przecież mamy do czynienia z tak wieloma różnymi odmianami doświadczenia!... Widzimy i czujemy przedmioty fizyczne, ale też myślimy o rzeczach ogólnych (jak przyjaźń), o obiektach matematycznych (jak liczba 8 albo trójkąt równoboczny), mamy wreszcie doświadczenia wysoce emocjonalne, trudne do opisania, a pośród nich przeżywane przez niektóre osoby <b>doświadczenie religijne</b>.</p>
<p>Pytanie o tym, czy "za" doświadczeniem kryje się jakaś osobna rzeczywistość, to oczywiście wielki nierozwiązany problem filozoficzny. Kartezjusz, Russell i Popper pisali na przykład stanowczo, że "za" doświadczeniem stołu wcale - logicznie rzecz biorąc - nie musi "kryć się" jakiegoś typu <b>stół sam w sobie</b>, należący do tzw. <b>świata przyrody</b>. Przypuszczamy, że tak jest, ponieważ prowadzi to do bardzo sensownego, logicznego, praktycznego światopoglądu (np. świat nie "znika" za każdym razem, jak zamykam oczy). Ale przecież na gruncie ścisłego rozumowania nie ma stuprocentowego przejścia między zdaniami "Doświadczam wzrokowo stołu" a "Istnieje stół".</p>
<p>Ten sam problem dotyczy oczywiście i innych typów doświadczeń. Gdy myślę o liczbe 8, mogę powiedzieć: "Doświadczam liczby 8". Czy jednak liczba osiem "istnieje" w jakimkolwiek sensie niezależnym od mojego umysłu? To wielki, nierozwiązany problem, nad którym biedził się już Platon, a dzisiaj należy do bardzo ciekawej dziedziny filozofii, którą określa się jako filozofię matematyki.</p>
<p>Największą chyba tajemnicą tego typu jest chyba kwestia doświadczenia religijnego. Jest tu dokładnie ten sam problem: jak przejść od zdania "Doświadczam Boga" do zdania "Bóg istnieje"?</p>
<p>Na razie pozostawimy ten problem na boku. (Wielką sztuką w filozofii jest umiejętność odkładania na później problemów, których rozwiązanie wydaje się zbyt trudne lub niemożliwe, po to, żeby omówić jakiś mniejszy, dający się rozwiązać problem. Gdybyśmy chcieli na każdym kroku uzyskać całkowitą pewność, nie ruszylibyśmy z miejsca! Przy stosowaniu tej metody trzeba jednak zawsze koniecznie pamiętać, które kwestie pozostawiliśmy nierozwiązane!) Zapoznajmy się najpierw z samym doświadczeniem religijnym - łatwiej nam będzie później mówić na jego temat.</p>
<p>William James był żyjącym na przełomie XIX i XX wieku psychologiem i filozofem, którego książka <i>Odmiany doświadczenia religijnego</i> szybko stała się filozoficznym klasykiem. Poczytamy sobie fragmenty tej książki, żeby trochę lepiej zrozumieć, jak ma się do siebie doświadczenie jako takie, jego odmiana religijna, kwestia religii sformalizowanej, wiary w Boga itd. Zacznijmy od podstaw. James, pisząc książkę o religii, postanowił na początku wyjaśnić, czym dla niego jest "religia":</p>
<p><blockquote>W niniejszym tekście zamierzam całkowicie pominąć temat organizacji religijnych, nie mówić nic o kościołach, poruszać w minimalnym stopniu kwestie teologiczne i poglądy na temat bogów. Ograniczę się, na tyle, na ile to tylko możliwe, do religii osobistej - prostej i czystej. [...] Proponuję więc, abyśmy zgodzili się, żeby terminem "religia" oznaczać uczucia, działania i doświadczenia poszczególnych ludzi, dokonujące się samodzielnie [a nie w grupie religijnej], o ile uznawane są za występujące w relacji do tego, co można określić jako rzeczywistość boska (the divine). [...] Bezpośrednie osobiste doświadczenie będzie więc naszym głównym tematem rozważań...</blockquote></p>
<p>James postanowił więc ograniczyć się do tego aspektu religii, który ma najbliższy związek z bezpośrednim, osobistym doświadczeniem. Na tym etapie podręcznika przypuszczasz już pewnie, dlaczego: ponieważ, zgodnie z tym, co pisali filozofowie od wieków, nie ma nic pewniejszego nad osobiste doświadczenie. James odnosi się do tego tematu wprost:</p>
<p><blockquote>Gdy występują w ich najbardziej jaskrawej postaci, o doświadczeniach nigdy nie są da się powątpiewać, że są religijne. Boskość [doświadczanego] przedmiotu i powaga naszej własnej reakcji są zbyt silnie odznaczone, aby można było w nie wątpić. Wahanie, czy dany stan umysłu można określić jako "religijny" [...], pojawia się tylko wtedy, kiedy ten stan umysłu jest mało wyraźny, ale w takim razie nie zasługuje na nasze zainteresowania.</blockquote></p>
<p>Powtórzmy jeszcze raz: James twierdzi wyłącznie to, że istnieje grupa ludzi (w <i>Odmianach doświadczenia religijnego</i> cytowane są liczne bardzo ciekawe sprawozdania ludzi, którzy opisali swoje doświadczenia religijne i mistyczne), którzy doświadczyli czegoś <b>jako</b> Boga. Innymi słowy ich <b>doświadczenie</b> było <b>religijne</b>. Interpretacja tego typu doświadczeń to już inna sprawa. James rozróżnia ponadto pomiędzy samym myśleniem o Bogu a bezpośrednim doświadczaniem Boga (coś, czemu z pewnością przyklasnąłby Russell - pamiętasz jeszcze jego rozróżnienie na wiedzę bezpośrednią i wiedzę przez opis?). Gdy pisze o "religii osobistej", interesuje go wyłącznie doświadczenie. James, jako psycholog, zbierał przez lata historie ludzi, którzy przeżywali doświadczenia religijne, i zdawał sobie sprawę z tego, że nie zawsze doświadczenie takie jest całkowicie "oczywiste":</p>
<p><blockquote>Wydaje mi się oczywiste, że w tej charakterystycznej religijnej sferze doświadczenia wiele osób (nie potrafię ocenić, jak wiele) ma kontakt z przedmiotem swojej wiary nie poprzez zwykłe myśli, które intelektualnie uznają za prawdziwe, ale w postaci bezpośrednio doświadczanej rzeczywistości, na sposób podobny do doświadczenia zmysłowego. Ponieważ poczucie realności tych przedmiotów się waha, osoba wierząca zaznaje czasem wiary gorącej, a czasem chłodniejszej.</blockquote></p>
<p>Osoby wierzące, czytające te słowa, prawdopodobnie potakują teraz głowami. Osoby niewierzące mają natomiast prawo do niepokoju. Czy jedynym źródłem wiedzy o Bogu miałoby być czyjeś doświadczenie, czasem mało uchwytne i niejasne? A co z rozumem?</p>
<p>W następnym rozdziale na lekcji "Pięć dróg" poczytamy sobie Tomasza z Akwinu, który uważał, że da się dojść do Boga również na drodze rozumowej. James stoi jednak twardo na stanowisko, że racjonalizm jako taki ma swoje ograniczenia. Nie wszystko powinno dać się wytłumaczyć racjonalnie, ponieważ nie wszystko jest racjonalne. Uwaga:</p>
<p><blockquote>Racjonaliści twierdzą, że wszystkie nasze przekonania powinny ostatecznie znaleźć dobrze sformułowane uzasadnienie. Takie uzasadnienie, w ramach racjonalizmu, powinno składać się z czterech elementów:<br>
<ul>
<li>jednoznacznie wyrażone abstrakcyjne zasady;</li>
<li>jednoznaczne doznania;</li>
<li>jednoznaczne hipotezy oparte na tych doznaniach;</li>
<li>jednoznaczne wnioskowania logiczne.</li>
</ul>
Niejasne doświadczenie czegoś, co nie daje się zdefiniować, nie ma swojego miejsca w systemie racjonalistycznym, choć jest on tak naprawdę wspaniałym kierunkiem intelektualnym [...] Kiedy jednak spojrzymy na całe życie umysłowe faktycznie istniejącego człowieka, na życie ludzkie niekończące się na nauce i wiedzy, [...] to musimy przyznać, że jego część, którą da się opisać zgodnie z metodą racjonalizmu, jest względnie powierzchowna.</blockquote></p>
<p>No i tak. James stawia więc mocną tezę: cały ten wielki gmach racjonalnej metody - który troszkę sobie przybliżyliśmy na ostatnich lekcjach - nie nadaje się do wszystkiego. Istnieją sfery ludzkiego życia, których nie da się "potraktować" metodą racjonalną. W szczególności, nie ma co liczyć na to, że metodą racjonalną przekonamy się o istnieniu Boga. Boga trzeba doświadczyć i jest to doświadczenie, które - choć jest bezpośrednie i oczywiste dla samej osoby, która doświadcza - słabo wyraża się w języku i trudno jest o nim mówić.</p>
<p>Zgadzasz się? A może masz jakieś pytania? :)</p>
</div>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('james.json','mainCanvas')"></script>