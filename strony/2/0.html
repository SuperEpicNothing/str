<center><h1>Człowiek</h1></center><hr>
<p>Witaj! Gratuluję pokonania Konfuzjusza po raz drugi!</p>
<p>Rozdział 3 tego podręcznika dotyczy Człowieka.</p>
<p>Można oczywiście zapytać, co to właściwie znaczy, że dotyczy "Człowieka" - i dlaczego właściwie piszemy słowo "człowiek" z wielkiej litery?</p>
<p>W dużym uproszczeniu są właściwie dwie możliwe odpowiedzi na pytanie o to, <b>czym jest człowiek</b>:</p>
<ul>
<li>zwierzęciem, jak każde inne; ostatecznie więc - bardzo dużą liczbą atomów uporządkowanych w charakterystyczny sposób, poruszających się zgodnie z prawami fizyki;</li>
<li>czymś więcej.</li>
</ul>
<p>Cała dyskusja - a trwa już ona przynajmniej 2-3 tysiące lat! - sprowadza się więc do odpowiedzi na pytania:</p>
<p><blockquote>1. Czy jest coś nie w porządku z pierwszą odpowiedzią?<br>
2. o to właściwie znaczy "coś więcej"?</blockquote></p>
<p>Dlaczego właściwie miałby być jakiś problem z Człowiekiem? Cóż, najprościej jest pokazać to na przykładzie. Uwaga:</p>
<ul>
<li>Podnieś dłoń.</li>
<li>Zaciśnij palce w pięść.</li>
<li>Powoli rozprostuj palec wskazujący.</li>
<li>Wybierz dowolną liczbę z przedziału 1-10.</li>
<li>Zegnij i rozprostuj swój palec wybraną liczbę razy.</li>
</ul>
<p>No, śmiało!</p>
<p>A teraz odpowiedz sobie na proste pytanie: <b>co</b> spowodowało, że te kilkaset gram ciała przemieściło się w przestrzeni i tych kilkanaście mięśni skurczyło w określonym czasie, określoną liczbę razy?<p>
<p>Odpowiesz być może: sygnał wędrujący nerwami z mózgu. OK - dlaczego więc został wygenerowany ten sygnał? <b>Co</b> spowodowało, że palec został zgięty akurat sześć czy siedem, czy osiem, razy - a nie na przykład trzy? Ktoś mógłby powiedzieć - aktywność neuronów w pewnej części mózgu. Ale <b>co</b> wywołało tę aktywność? Czy jest to po prostu nieustający szumek aktywności elektrycznej zachodzący w kilogramie różowej tkanki w głowie pewnej określonej "nagiej małpy"? Gdzie w tym wszystkim jestem <b>"Ja"</b>? Co to właściwie znaczy, że "ja" zgiąłem palec sześć razy? Która grupa neuronów to "ja"? Czy w ogóle kilkaset gram tkanki może być jakimś "ja"? A czy kilkaset gram płuca, albo wątroby, też może być jakimś "ja"?</p>
<p>Cztery lekcje składające się na ten rozdział to cztery różne próby poradzenia sobie z tym problemem. Ba, jeżeli uważasz, że opisany wyżej eksperyment nie opisuje tak naprawdę żadnego rzeczywistego problemu, nie przejmuj się! Jesteś w dobrym towarzystwie!</p>
<p>Tak naprawdę <b>filozofia umysłu</b>, czyli dyscyplina filozofii zajmująca się kwestią umysłu, mózgu, duszy, rozumu, świadomości i tym podobnych, jest wyjątkowo zabawną dziedziną: w jej ramach roztrząsa się problemy, których wielu przedstawicieli tej dziedziny w ogóle nie uważa za rzeczywiste problemy! Pamiętasz Wittgensteina? No właśnie: wielu filozofów umysłu uważa, że te wszystkie kwestie "Ja" czy "świadomości" wynikają po prostu z niewłaściwego używania języka, i stanowią w rzeczywistości <b>pseudoproblemy</b>!...</p>
<p>Ech, nie ma łatwo... Idźmy jednak po kolei. Zaczniemy od drugiej wizyty u naszego starego znajomego - Kartezjusza.</p>