<center>
<h1>Druga czerwień</h1>
<h3>czyli</h3>
<h2>odwiedzamy Franka Jacksona w Canberrze (2003)</h2></center>
<hr>
<p>Na poprzedniej lekcji poznaliśmy argumenty za materializmem - albo materializmem eliminacyjnym - albo monizmem materialistycznym... (Nie przejmuj się za bardzo tymi wszystkimi nazwami... filozofowie kochają -izmy, ale najważniejsze jest to, żeby rozumieć, o co chodzi, a nie o to, żeby pamiętać te wszystkie nazwy). Tak czy inaczej chodzi o stanowisko, zgodnie z którym nie istnieje żadna osobna "materia psychiczna" (dusza, umysł i tym podobne), zaś wszystkie zjawiska psychiczne da się - lub docelowo powinno się dać - wyjaśnić w kategoriach materialnych.</p>
<p>Atak Paula Churchlanda był dość stanowczy. I, trzeba przyznać, bardzo przekonujący. Czy w ogóle da się go odeprzeć? W jaki sposób argumentować na rzecz tezy o istnieniu "substancji myślącej" Kartezjusza w takiej czy innej postaci? Jak w ogóle dowodzić istnienia czegoś, co nie jest materialne?</p>?
<p>Frank Jackson, zastanawiając się nad tym problemem, zaproponował nieco inne podejście. Stwierdził bowiem, że cały Wielki Problem na linii "monizm materialistyczny-dualizm psychofizyczny" można wyrazić w postaci jednego pytania :<b>"Czy istnieje jakieś zjawisko psychiczne, którego nie da się wyprowadzić z wiedzy o materialnej budowie mózgu?"</b></p>
<p>Jest to już konkretne, w miarę precyzyjnie sformułowane pytanie. Nie byłoby ono jednak na tyle interesujące samo w sobie, gdyby nie fakt, że Jackson w 1982 opisał w artykule (o trochę tajemniczym tytule "Epiphenomenal Qualia", tłum. polskie "Qualia epifenomenalne") przykład takiego właśnie zjawiska psychicznego, które - jak twierdził - nie daje się wydedukować ani wyjaśnić w żaden sposób z wiedzy o mózgu. Co ciekawsze, jest to zjawisko psychiczne, które mielibyśmy wszyscy doskonale znać z życia codziennego! Nie mówimy więc o jakichś buddyjskich mnichach w tajemnych zakątkach Tybetu, którzy po 50 latach ćwiczeń doznają kontaktu z Absolutem - mówimy o czymś, co każdy z nas może - jak twierdzi Jackson - przeżyć w dowolnej chwili! O czym mowa? O <b>barwie</b>!</p>
<p>Aby lepiej zrozumieć, o co chodziło Jacksonowi, i dlaczego jego artykuł wywołał taką sensację (a wywołał!), zacznijmy od owych tajemniczych "qualiów". Co to są <b>qualia</b>? (Aha, krótka uwaga. "Qualia" to liczba mnoga, liczba pojedyncza tego słowa to: "quale" (ach, ta łacina...). Literę "q" wymawiam jak "kw", stąd "kwalia" i "kwale".) Qualia zwykle definiuje się poprzez zwrot "jak to jest". Na przykład - quale koloru czerwonego to "jak to jest widzieć coś czerwonego". Albo quale smaku poziomki to "jak to jest czuć smak poziomki". Hm... zwykle po tego typu definicji trudno jest się zorientować, o co właściwie chodzi. Stąd, tradycyjnie, problem qualiów przybliża się przy pomocy tak zwanego <b>argumentu odwróconych kolorów</b>.</p>
<p>Idzie to z grubsza tak. Wyobraźmy sobie, że pewien człowiek, nazwijmy go "Andrzej", cierpi na szczególnego typu zaburzenie, które nazywa się <i>chorobą odwróconych kolorów</i>. Przejawia się to tym, że widzi kolory "na odwrót" - na przykład tam, gdzie normalny człowiek widzi czerwień, on widzi zieleń:</p>
<center><img src="images/kolory.png"></center>
<p class="texthandler">Oprócz tego wszystko jest OK. Andrzej odróżnia kolory <b>od siebie nawzajem</b>, tak więc zdaje wszystkie testy dla daltonistów. Od dzieciństwa jest też uczony, że truskawka jest "czerwona", tak więc, patrząc na truskawkę, i widząc kolor, który Ty i ja kojarzymy z kolorem trawy, mówi bez wahania: "Cóż za piękna czerwona truskawka!". Jeżeli jeszcze [playerGender {zastanawiałeś|zastanawiałaś}] się, czym są qualia, teraz możemy udzielić prostej odpowiedzi. Andrzej i Henryk różnią się właśnie qualiami, jakich zaznają, patrząc na truskawkę. Andrzej przeżywa "quale zieloności", a Henryk (i my wszyscy najwyraźnej) przeżywa "quale czerwoności". Zauważ, że to nie jest kwestia <b>wiedzy</b> w takim sensie, w którym wiedzą jest jakieś zdanie twierdzące (da się namówić Karla Poppera na rozmowę o tym, jakie są rodzaje wiedzy...). To nie jest kwestia nieporozumienia językowego. Andrzej i Henryk zgadzają się przecież, że truskawka jest czerwona!</p>
<p>Pytanie za sto punktów brzmi: czy Andrzej i Henryk, czyli osoba o "normalnym" przeżywaniu kolorów, w ogóle są w stanie odkryć, że występuje między nimi jakakolwiek różnica? Do dyspozycji mają oczywiście wszelkie urządzenia naukowe, jakie im się tylko zamarzą; włącznie z takimi, które nie istnieją jeszcze. Ba, możemy założyć dla potrzeb dyskusji, że Andrzej i Henryk mają pełną wiedzę o świetle, materii, budowie oka ludzkiego i tak dalej. Po zbadaniu truskawki spektrometrem odkryją więc, że światło odbijające się od powierzchni truskawki składa się głównie z fal o długości 650-700 nanometrów. Wyczytają oczywiście w encyklopedii, że światło o tej długości określa się jako "czerwone". Ba, w encyklopedii może znajdować się nawet wielki czerwony kwadrat demonstrujący kolor czerwony. Andrzej i Henryk zgodnie te wszystkie rzeczy! A jednak Andrzej, wpatrując się w wydrukowany w encyklopedii kwadrat, będzie widział coś takiego:</p>
<center><img src="images/ziel.gif"></center>
<p class="texthandler">Problem odwróconych kolorów to stara zagadka filozoficzna i dłuuuugo by opowiadać o tym, jakie są odpowiedzi na wyzwanie, jakie ona stanowi. My w tym momencie przejdziemy jednak od razu do Franka Jacksona, który dorzucił się do tej dyskusji, opowiadając historyjkę o mężczyźnie imieniem <b>Fred</b>, który <b>rozróżnia kolory lepiej niż ktokolwiek inny</b>. Plan jest więc taki: przeczytamy wspólnie parę fragmentów artykułu Jacksona (w moim tłumaczeniu), a następnie będziesz [playerGender {miał|miała}] okazję porozmawiać z nim na temat qualiów, odwróconych kolorów i Freda-o-doskonałym-wzroku. (W tym samym artykule, który czytamy, Jackson opisuje też doświadczenie myślowe, w którym występuje <b>neurobiolożka Mary</b> - jest to doświadczenie znacznie częściej omawiane niż Fred-sokole oko, ale moim zdaniem znacznie mniej precyzyjnie pokazuje, o co chodzi w problemie qualiów. Jeśli natomiast interesuje Cię Mary-neurobiolożka, być może uda Ci się namówić Jacksona na rozmowę na ten temat?)</p>
<p>OK. Lecimy. Na samym początku Jackson dzieli się z nami uwagą, cóż, osobistą.</p>
<blockquote>
Jestem typem człowieka, którego można określić jako "wariata na punkcie qualiów". Uważam, że istnieją pewne cechy przeżyć, zwłaszcza cielesnych, ale również i niektórych zmysłowych, które nie wynika z informacji o świecie fizycznym, jakkolwiek wiele tych informacji byśmy nie zgromadzili. Możesz mi powiedzieć całą wiedzę fizyczną na temat tego, co dzieje się w mózgu żyjącego człowieka, na temat stanów, w jakich się może znajdować, ich roli funkcjonalnej, ich związków z tym, co dzieje się w innym czasie lub w innych mózgach, i tak dalej i tak dalej, i jakkolwiek sprytnie bym nie składał tych informacji, nie powiesz mi nic na temat tego, jak boli ból, jak swędzi swędzenie, jak to jest być w szponach zazdrości, o charakterystycznym doświadczeniu smakowania cytryny, wąchania róży, słyszenia głośnego dźwięku albo spoglądania na niebo.</blockquote>
<p>Jak widać, Jackson wykłada karty na stół już na pierwszej stronie artykułu: wiedza o świecie fizycznym nie mówi nam nic o qualiach. Ale to dopiero początek. Cały sens artykułu Jacksona to doświadczenie myślowe, które w nim opisuje. Bo przecież sama intuicja, że qualia są niewyjaśnialne fizycznie, to za mało:</p>
<blockquote>Takich "wariatów qualiowych", jak ja, jest więcej, i niektórzy z nich twierdzą, że ich odrzucenie fizykalizmu to po prostu intuicja, za rzecz której nie sposób argumentować. Myślę, że to nieucziwe podejście. Oni mają następujący argment: "Nic, co można powiedzieć o świecie fizycznym, nie jest w stanie opisać charakterystycznego zapachu róży. A więc fizykalizm jest nieprawdą." Ja i oni zgadzam się, że to świetny argument. Nie ma sensu podważać jego słuszności, a jego przesłanki są z oczywistością prawdziwe dla nich i dla mnie. Muszę jednak przyznać, że ten argument jest słaby z punktu widzenia poważnej dyskusji. Jest wiele osób, które nie uważają, że przesłanki tego argumentu są oczywiste.</blockquote>
<p>To typowy problem w filozofii. Coś, co dla jednej osoby wydaje się oczywiste prawdziwe, dla innej osobie jest zwykłą bzdurą. Niestety, takie jest ryzyko związane z dyskusjami nad sprawami fundamentalnymi: intuicja bywa słabym przewodnikiem, a nawet język jako taki zaczyna się troszeczkę... wyczerpywać. Na wagę złota są więc argumenty, a doświadczenia myślowe mają długą i świetlaną tradycję w filozofii. Jackson wpisuje się w tę tradycję i proponuje nam doświadczenie myślowe. Celem tego doświadczenia jest argumentowanie przeciwko czemuś, co Jackson określa jako "fizykalizm", a co my rozpoznajemy (mam nadzieję) z łatwością jako monizm fizykalistyczny. (Ach, te -izmy...) U Jacksona "fizykalizm" ma jednak szczególne, precyzyjnie określone znaczenie, związane z pojęciem "wiedzy". Zaraz wszystko stanie się jasne. Bierzemy się do lektury:</p>

<blockquote>Ludzie różnią się znacząco pod względem swojej zdolności do rozróżniania barw. Przypuśćmy, że w trakcie eksperymentów nad postrzeganiem barw zostaje odkryty mężczyzna o imieniu Fred. Fred rozróżnia kolory lepiej niż jakikolwiek inny człowiek na świecie; jest w stanie dokonać każdego rozróżnienia, którego dokonują inni, ale oprócz tego dokonuje dodatkowego, do którego nikt poza nim nie jest zdolny. Gdy położy się przed nim partię dojrzałych pomidorów, Fred potrafi podzielić je na dwie grupki i robi to z pełną konsekwencją. Oznacza to, że jeśli zasłoni mu się oczy, przemiesza pomidory, następnie zdejmie mu opaskę i poprosi, aby ponownie posortował pomidory, podzieli je znów w dokładnie taki sam sposób.<br><br>
Pytamy Freda, jak to robi. Ten wyjaśnia nam, że wszystkie dojrzałe pomidory nie wyglądają dla niego tak samo, a zresztą dotyczy to wielu różnych przedmiotów, które my łącznie grupujemy jako "czerwone". Widzi on dwie różne barwy tam, gdzie my widzimy tylko jedną. Dla swoich własnych potrzeb utworzył też dwa osobne słowa: czerwony<sub>1</sub> i czerwony<sub>2</sub>, którymi określa te barwy. Mówi nam też, że wielokrotnie próbował nauczyć swoich przyjaciół różnicy pomiędzy czerwonym<sub>1</sub> i czerwonym<sub>1</sub> i nigdy mu się nie udało. Ostatecznie uznał, że cały świat jest ślepy na różnicę czerwony<sub>1</sub>-czerwony<sub>2</sub> (jest "czerwono<sub>1</sub>czerwono<sub>2</sub>-daltonistami). [...] [Tymczasem] dla niego czerwony<sub>1</sub> i czerwony<sub>2</sub> są tak różne od siebie nawzajem, jak dla nas żółty różni się od niebieskiego.</blockquote>
<p>W tym momencie do akcji wkraczają naukowcy. Okazuje się, że</p>
<blockquote>układ optyczny Freda jest w stanie rozróżniać różne długości fali mieszczące się w zakresie "czerwonym" tak jednoznacznie, jak nasze układy optyczne rozróżniają barwę żółtą od niebieskiej. [...]<br><br>
Dowiadujemy się więc na przykład, że czopki na siatkówce oka Freda reagują inaczej na światło "czerwone" o odrobinę odmiennej długości fali - przy różnicy, która nie wpływa na reakcję ze strony czopków w oczach innych ludzi - (a może Fred ma dodatkowy typ czopków), co prowadzi do tego, że Fred wykazuje szerszy zakres stanów mózgu związanych z rozróżnianiem bodźców wzrokowych. Nic z tego nie mówi nam jednak tego, co chcemy wiedzieć na temat jest doświadczenia barw. Jest coś na jego temat, czego nie wiemy. Ale przecież wiemy wszystko na temat ciała Freda, jego zachowania, jego dyspozycji, jego fizjologii, wszystko o jego historii, związków z innymi ludźmi - wiemy wszystko, co można powiedzieć o świecie fizycznym. Mamy wszystkie informacje fizyczne. Tak więc cała ta wiedza nie oznacza całej wiedzy na temat Freda. Z czego wynika, że fizykalizm jest poglądem niepełnym.</blockquote>
<p>To jednak jeszcze nie koniec! Jackson proponuje nam na koniec odrobinę <i>science fiction</i>.</p>

<blockquote>
Aby wzmocnić naszą tezę, wyobraźmy sobie, że w wyniku naszych badań nad budową ciała Freda dowiadujemy się, jak sprawić, aby każdy mógł mieć układ optyczny taki, jak Fred; a może Fred podarował swoje ciało nauce i po jego śmierci możemy przeszczepić jego układ optyczny komuś innemi - szczegóły są tu nieistotne. istotne jest to, że takie zdarzenie wywołałoby olbrzymie zainteresowanie. Ludzie mówiliby tak: "W końcu dowiemy się, jak to jest widzieć ten dodatkowy kolor, w końcu dowiemy się, czym Fred różnił się od nas, a co przez tyle lat próbował nam wytłumaczyć." A więc nie może być tak, że wiedzieliśmy wszystko o Fredzie. Ale przecież zakładaliśmy, że wiemy wszystko o Fredzie, co mieści się w granicach fizykalizmu: a więc fizykalizm nie jest teorią zupełną.<br><br>
Powiedzmy jeszcze inaczej. Po operacji będziemy wiedzieć coś więcej o Fredzie, a zwłaszcza o jego doświadczeniach barwnych. Ale przecież wcześniej dostępny były dla nas wszelkie informacje fizyczne na temat jego ciała i mózgu - wszystko, co jest częścią fizykalistycznego opisu umysłu i świadomości. A więc jest coś więcej, co można wiedzieć. A więc fizykalizm jest niezupełny.</blockquote>

<p>Uff... naczytaliśmy się. Może krótka pogawędka? :)</p>

<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('jackson.json','mainCanvas')"></script>
<div class="break"></div>
<center>