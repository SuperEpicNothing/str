<center>
<h1>Wszystko myśli</h1>
<h3>czyli</h3>
<h2>odwiedzamy Alfreda Whiteheada na Harwardzie (1931)</h2>
</center>
<hr>
<p>Mam nadzieję, że po poprzednich trzech lekcjach tego rozdziału czujesz niejakie zamieszanie - ponownie!... Filozofia ma to do siebie, że im głębiej się w nią wejdzie, tym więcej pojawia się pytań. Dobra wiadomość jest taka, że z każdym kolejnym krokiem myśli się mądrzej, szybciej i precyzyjniej. Jeżeli natomiast liczysz na odpowiedzi... powiem tyle: "He he he..."</p>
<p>Na naszej ostatniej lekcji poznamy bardzo interesującego faceta, który nazywał się Alfred North Whitehead, co jest o tyle ciekawe, że na drugie imię miał "Północ", a na nazwisko "Białogłowa". Nie o tym jednak mowa. Whitehead tworzył głównie na początku XX wieku, a więc po rozmowie z Paulem Churchlandem i Frankiem Jacksonem robimy, można by powiedzieć, krok w tył. Filozofia nie przejmuje się jednak upływem czasu, a Whitehead miał do powiedzenia coś, co pozostaje ważne również dzisiaj. Co takiego?</p>
<p class="texthandler">Whiteheada, jak w zasadzie wszystkich chyba filozofów na takim czy innym etapie, niepokoił problem dusza-ciało. Jak to jest, że my sami wydajemy się być myślącymi, decydującymi podmiotami, które wchodzą w relację ze światem, a wydajemy się składać z przedmiotów, które nie myślą, nie decydują i same są... światem... Jak to możliwe, że wolna wola wyłania się z czegoś, co nie ma wolnej woli? Jak to możliwe, że decyzje podejmuje coś, czego elementy składowe nie są w stanie podejmować decyzji? Mówimy więc o klasycznych pytaniach na linii umysł-ciało, z którymi na tym etapie [playerGender {powinieneś|powinnaś}] się już znać po imieniu.</p><p>Odpowiedź Whiteheada jest jednak zupełnie zaskakująca... zacznijmy jednak od początku, czyli od podstaw. Co zaś jest najgłębszą podstawą każdego porządnego systemu filozoficzego? Pytanie o to, co właściwie istnieje. Co więc istnieje zdaniem Whiteheada? (Aha, poniżej czytamy razem fragmenty najważniejszej książki Whiteheada, czyli "Process and reality" (<i>Proces i rzeczywistość</i>). Niestety nie ma jeszcze tłumaczenia tej książki na język polski.)</p>
<p>Whitehead określał elementarną "cegiełkę" budującą świat jako <i>actual entity</i>, co najczęściej tłumaczy się na język polski jako "istota aktualna". Słowem "aktualny" oznacza się w filozofii wszystko to, co istnieje najbardziej; co istnieje rzeczywiście. Przeciwieństwem tego, co aktualne, jest coś potencjalnego. Jeżeli mam przed sobą dopiero co kupiony zestaw klocków, to <i>potencjalnie</i> mam przed sobą helikopter, albo łódkę, albo domek. <i>Aktualnie</i> mam jednak przed sobą kupkę rozrzuconych klocków. Zwykle uznaje się, że pierwszeństwo przy opisywaniu świata mają rzeczy aktualne, czyli te, które rzeczywiście w tej chwili istnieją. Whitehead mówił, że tak "naprawdę-naprawdę" istnieją tylko te jego maleńkie organizmy - istoty aktualne. Słowo "istota" ma natomiast sugerować, że jest to coś... hm, nie tyle "żywego", ale z pewnością "aktywnego". Słowo "istota" nie jest tu więc użyte tak, jak w zdaniu "Na tym polega cała istota problemu", a raczej tak, jak w zdaniu "Pod kamieniami roiły się różne małe istotki".</p>
<p><blockquote>"Istoty aktualne" to najgłębiej realne rzeczy, z których składa się świat. Nie można wyjść poza istoty aktualne i odnaleźć coś bardziej rzeczywistego. Istoty te różnią się między sobą: Bóg jest istotą aktualną, ale też jest nią najbardziej nieznaczący pyłek w odległej przestrzeni kosmicznej. Pomimo jednak różnic znaczenia i różnych funkcji, na poziomie podstawowych zasad wszystkie istoty aktualne znajdują się na tym samym poziomie. [...] Te istoty aktualne są zaś kroplami doświadczenia, złożonymi i powiązanymi ze sobą nawzajem.</blockquote></p>
<p>"Kroplami doświadczenia"... Jak to należy rozumieć? Cóż, wyobraź sobie atom. Albo cząstkę elementarną. Co widzisz? Prawdopodobnie jakąś maleńką kulkę, albo maleńką chmurkę, albo jakieś maleńkie "coś w przestrzeni". W każdym razie jest to pewna mikroskopijna, najmniejsza "porcja" CZEGOŚ. Jeszcze dwieście lat temu większość fizyków odpowiedziałaby, że jest to "porcja materii". Dzisiaj pewnie większość fizyków, gdyby ich zapytać, porcją CZEGO właściwie jest, przykładowo, elektron, albo uciekłaby z przerażeniem, albo powiedziałaby, że może... "energii"? W każdym razie Whitehead odpowiadał, że najmniejsza jednostka, z której złożony jest świat, jest porcją... doświadczenia. Każda taka "istotka aktualna" jest więc w maleńkim, niewielkim stopniu "istotą myślącą".</p>

<p>Nie ma więc problemu z wyłanianiem się zjawisk psychicznych z "głupiej" materii, ponieważ elementarne jednostki, z których zbudowany jest świat <b>posiadają</b> swój aspekt psychiczny. Cały świat - włącznie z najdrobniejszą cząsteczką zawieszoną w pustej przestrzeni Kosmosu - w większym czy mniejszym stopniu doznaje, przeżywa i decyduje.</p>
<p>O. Pogląd taki, dodajmy, określa się czasem jako <b>panpsychizm</b>, gdzie przedrostek <i>pan-</i> oznacza "wszystko".</p>
<p>Moment, moment... można by - dość słusznie - zapytać. Jak to - WSZYSTKO?! Czyli kamień myśli, czuje, przeżywa i decyduje o swoim losie?</p>
<p>Tak, w pewnym minimalnym stopniu tak.</p>
<p>Hm.</p>
<p>Hm.</p>
<p>Tia...</p>
<p>Z panpsychizmem jest więc jeden tylko jedyny, za to dość poważny problem - jest skrajnie nieintuicyjny. Trzeba bowiem przyznać, że - patrząc na sprawę zupełnie z zewnątrz - bardzo elegancko rozwiązuje problem umysł-ciało. Problemu po prostu nie ma, ponieważ aspekt cielesny i aspekt umysłowy świata są ze sobą nierozłącznie związane już u samego korzenia rzeczywistości. Najmniejsze składniki świata są jednostkami "psycho-fizycznymi". Whitehead powiedziałby - "organizmami" (mikroorganizmami, trzeba by chyba powiedzieć), stąd jego filozofię określa się czasem jako <b>filozofię procesu</b>, ale czasem jako <b>filozofię organizmu</b>:</p>
<p><blockquote>Filozofia organizmu porzuca ideę umysłu oddzielonego od świata. Aktywność umysłowa jest jednym ze sposobów czucia przynależnym w jakimś stopniu wszystkim istotom aktualnym, ale oznaczającym świadome życie intelektualne tylko w niektórych takich istotach.</blockquote></p>
<p class="texthandler">Nie wszystkie istoty aktualne są oczywiście "świadome" - trudno się spodziewać, aby elektron spoglądał sobie z góry na "swój" atom i, paląc fajkę, zastanawiał się, czy by tu na przykład nie skoczyć do sąsiedniego atomu z wizytą. Whitehead twierdzi jednak, że elektron, stając się tym, czym jest, ma pewną minimalną zdolność do samo-określenia, czyli do zadecydowania o swoim losie. Zacytujmy na koniec dłuższy fragment "Procesu i rzeczywistości". Trochę poetycki, ale cóż, teraz jesteś już przecież [playerGender {ekspertem|ekspertką}] w czytaniu trudnych tekstów filozoficznych... :)</p>
<p><blockquote>Filozofia organizmu głosi, że jakkolwiek silnie przyczynowość sprawcza by nie naciskała na stającą się istotę aktualną - na jej dane ["zmysłowe"], jej emocje, jej cele [...] - poza determinacją tych elementów pozostaje zawsze ostateczna, końcowa reakcja wynikająca z jedności samo-stwarzania się przez wszechświat. Ta końcowa reakcja dopełnia akt stwarzania-siebie-samego, przybijając ostateczną pieczęć kreatywnego zaakcentowania na wszystko to, co zostaje ustalone przez przyczyny sprawcze. Każda istota aktualna wykazuje więc swoją miarę kreatywnego akcentowania, proporcjonalną do swojej podmiotowej intensywności.</blockquote></p>
<p>I jak? Wszystko jasne? :) </p>
<p>Mam nadzieję, że nie, i że przyda się rozmowa z Whiteheadem...</p>

<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('whitehead.json','mainCanvas')"></script>
</center>
<p><br></p>