<center><hr>
<h1>Dusza i ciało</h1>
<h3>czyli</h3>
<h2>ponownie odwiedzamy Kartezjusza w Sztokholmie (1649)</h2></center><hr>
<p>Aaach, znowu w zimnym Sztokholmie. Dlaczego właściwie?</p>
<p>Na pewno nie dlatego, że Kartezjusz był najwybitniejszym filozofem w historii dziejów. To tak nie działa. Lepsza odpowiedź jest taka, że Kartezjusz jest po prostu świetnym punktem wyjścia do zastanawiania się nad subtelnościami filozofii umysłu.</p>
<p>Wyłóżmy może karty na stół. Stanowisko, jakie reprezentował sobą Kartezjusz w kwestii tego, "czym jest człowiek", określa się jako <b>dualizm kartezjański</b> albo <b>dualizm psycho-fizyczny</b>. Rozłóżmy to na czynniki pierwsze:</p>
<ul>
<li><b>dualizm</b>, bo uznawał istnienie <b>dwóch</b> niezależnych, różniących się od siebie rzeczy (pogląd, że istnieje tylko jednego typu rzecz, to <b>monizm</b>);</li>
<li><b>psycho-fizyczny</b>, bo tymi dwoma głównymi typami rzeczy są: <b>ciała materialne/fizyczne</b> (np. kamienie, krzesła i ciało ludzkie) oraz <b>dusze</b>.
</ul>
<p>Jest to dość rozpowszechnione stanowisko. Większość religii głosi jakąś wersję dualizmu kartezjańskiego. Jaka jest alternatywa?</p>
<p>Cóż, można oczywiście przyjąć, że dusze nie istnieją, zaś wszystko na świecie składa się po prostu z tego samego typu "materiału", który można nazwać materią, a którą opisuje fizyka. Tego typu stanowisko można określić jako <b>monizm fizykalistyczny</b> - istnieje tylko jednego typu "składnik świata", i są to przedmioty fizyczne.</p>
<p>Z każdym stanowiskiem związane są określone problemy. Moniści mają na przykład problem z wolną wolą. Jeśli wszystko, co się dzieje, to "zderzenia atomów", to nie ma za bardzo we Wszechświecie miejsca na wolną wolę. Inaczej mówiąc, to, czy podniesiesz palec pięć czy sześć razy da się wydedukować z położenia atomów składających się na Twój mózg chwilę wcześniej. Mówiąc jeszcze inaczej, odpowiednio potężny superkomputer byłby w stanie w tej chwili przewidzieć wszystkie Twoje decyzje, w toku całego Twojego życia. Nawet zaś, gdyby historia świata była w jakimś stopniu "niedookreślona" (poszukaj sobie: indeterminizm), to nie za bardzo byłoby w świecie miejsce na "Ciebie" i "Twoje" decyzje. Mówiąc ściśle, w świecie monisty fizykalistycznego nie ma w ogóle czegoś takiego, jak "decyzja".</p>
<p>Dualiści mają oczywisty problem ze "sprzęgnięciem" ciała i duszy. Załóżmy, że rzeczywiście istnieje niematerialna, niecielesna, "niefizyczna" dusza, która jest ostatecznie przyczyną tego, że [playerGender {podniosłeś|podniosłaś}] palec akurat sześć razy. <b>Jak</b> wobec tego nastąpiło przekazanie "decyzji" z niematerialnego tworu, jakim jest dusza, do najzupełnie materialnych nerwów i palców? Jak w ogóle można wyobrazić sobie duszę? W historii sztuki duszę często przedstawia się jako jakiegoś typu "mgiełkę" w kształcie ciała ludzkiego - ale jest to oczywiście tylko wyobrażenie artystyczne. Czy coś, co jest niematerialne, w ogóle może mieć kształt? I jak następuje przekazanie "informacji" z duszy do ciała?</p>
<p>No dobrze... dosyć już tych wstępów. Poczytajmy może trochę Kartezjusza. Tym razem sięgniemy do krótkiej książeczki pt. "Człowiek". Krótka uwaga wstępna: cała książecza napisana jest w formie doświadczenia myślowego, w którym Kartezjusz opisuje "hipotetyczny świat", w którym próbuje odtworzyć to, jak wygląda nasz świat, i sprawdzić, czy wszystko będzie wyglądało identycznie. Stąd tekst napisany jest w trybie hipotetycznym - "co by było, gdyby" człowiek składał się z dwóch osobnych elementów; "co by było, gdyby" ciało materialne takiego hipotetycznego człowieka miało ręce i nogi podobne do naszych itd... Pomyśl o tym jako o zabiegu literackim. Tak czy inaczej Kartezjusz "sprzedaje" w tym tekście swoją wizję świata, więc nie przejmujmy się za bardzo tą akurat formą.</p>
<p>OK. Idźmy po kolei:</p>
<blockquote>Ludzie ci, podobnie jak i my, będą się składać z duszy i ciała. Wypada więc, bym początkowo opisał oddzielnie ciało, potem zaś - także oddzielnie - duszę, i wreszcie ukazał, jak te dwa byty winny być powiązane i zespolone, by mogły utworzyć przypominających nas ludzi. (str. 3)</blockquote>
<p>A nie mówiłem? "Ludzie ci" to w zasadzie my sami, a przypuszczenia Kartezjusza to nic innego, jak jego próba odtworzenia struktury naszego świata. Nic to, idziemy dalej:</p>
<blockquote>Przyjmuję, iż ciało jest zalwedwie posągiem bądź maszyną, którą Bóg umyślnie w taki sposób ukształtował, by uczynić ją w najwyższym stopniu do nas podobną, tak dalece, iż nie tylko nadał jej barwę i zewnętrznym kształt wszystkich naszych członków, lecz także pomieścił w jej wnętrzu wszystkie niezbędne części, by maszyna ta mogła chodzić, jeść, oddychać i by mogła wreszcie naśladować te wszystkie nasze czynności, o któych sądzimy, że wywodzą się z materii i zależą jedynie od przestrzennego ukłądu narządów.</blockquote>
<p>Tu ważny punkt - pojawia się bowiem "maszyna ludzka". Z jednej strony jest ona wybitnie złożoną maszyną, która jest w stanie chodzić, jeść, oddychać, mówić i tak dalej. Z drugiej strony jest tak naprawdę tylko maszyną:</p>
<blockquote>Zdarza się nam widzieć zegary, fontanny, młyny i inne podobne maszyny, które - zbudowane zaledwie przez ludzi - nie są przez to pozbawione zdolności samoistnego poruszania się w najrozmaitszy sposób.</blockquote>
<p>Powstaje oczywiście pytanie, czy człowiek to <b>tylko</b> ta maszyna? Po długim opisie procesów trawienia, oddychania i tym podobnych, których nie będziemy tu streszczać, Kartezjusz przechodzi do opisywania pracy mózgu. Bo jeżeli gdziekolwiek "kończy" się materialna maszyna, a zaczyna niematerialna dusza - rozumuje Kartezjusz - to właśnie w mózgu.</p>
<blockquote>Co się zaś tyczy drobin krwi, które przenikają aż do mózgu, to nie służą one tam jedynie do odżywiania i zachowywania tworzywa mózgowego, lecz także, nade wszystko, do wytwarzania tam pewnego wielce delikatnego powiewu czy raczej płomienia najżywszego i najczystszego, który zwie się <u>tchnieniami życiowymi</u>.<br>
Trzeba bowiem wiedzieć, że tętnice przynoszące z serca owe drobiny — gdy się już podzieliły na nieskończoną liczbę drobnych gałązek i utworzyły owe niewielkie sploty, ścielące się jak kobierzec na dnie jam mózgowych — gromadzą się wokół pewnego małego gruczołu, położonego niemal w środku tworzywa mózgu, tuż u wejścia do jego komór. Tętnice te mają w tym miejscu wielką liczbę małych otworków, przez które najdelikatniejsze drobiny krwi przepływają z tętnic do owego gruczołu. [...] (str. 10-11)<br><br>Otóż w miarę jak tchnienia te wnikają w opisany sposób do jam mózgu, przechodzą z kolei stamtąd do kanalików jego tworzywa, z nich zaś do nerwów. Gdy zaś w jakimś stopniu wnikną (bądź nawet tylko usiłują wniknąć) do określonych nerwów, przejawiają zdolność polegającą na tym, że zmieniają kształt mięśni, do których nerwy te uchodzą i w ten sposób tchnienia te wprawiają w ruch wszystkie członki.</blockquote>
<p>To, co czytamy tu na razie, to opis <b>ciała</b>. Tak naprawdę aż do tego momentu Kartezjusza można by spokojnie określić jako monistę. Ba, w następnym fragmencie mamy piękny opis, w którym również i mózg człowieka zostaje porównany do sprawnie funkcjonującej maszyny:</p>
<blockquote>I prawdą jest, że z powodzeniem można porównywać nerwy maszyny, którą opisuję, z rurami mechanizmów owych fontann, mięśnie i ścięgna - z różnymi narzędziami i sprężynami służącymi do wprawiania ich w ruch, tchnienia życiowe - z wodą ożywiającą owe fontanny, których sercem jest źródło, jamami mózgowymi zas - ich główny zbiornik. Co więcej, oddychanie i inne podobne czynności, które maszynie tej są przyrodzone i dla niej zwyczajne, a zależą od biegu tchnień, są jak ruchy zegara czy młyna, którym ciągłość nadaje zwykły przepływ wody. (str. 12)</blockquote>
<p>W jaki sposób Kartezjusz wyobrażał sobie np. percepcję wzrokową? Wrzucam fragment wraz z ilustracją, o której mowa:</p>
<center><img src="images/kart.jpg"></center>
<blockquote>Na dołączonej rycinie przypatrzmy się włókienkom 1-2; 3-4; 5-6 i podobnym, tworzącym nerw wzrokowy i ciągnącym się od dna oka 1, 3, 5 aż do wewnętrznej powierzchni mózgu 2, 4, 6. Pamiętajmy, iż owe włókna mają taki układ, że gdy promienie biegnące, na przykład, z punktu A przedmiotu uciskają dno oka w punkcie 1, pociągają zarazem za włókno 1-2 i powiększają otwór niewielkiej rurki oznaczonej cyfrą 2; i podobnie — promienie biegnące z punktu В powiększają otwór rurki 4, itd. A zatem, tak jak stosownie do sposobu, w jaki są uciskane tymi promieniami punkty 1, 3, 5, kreślony jest na dnie oka zarys, odpowiadający kształtowi przedmiotu ABC, jak wyżej o tym była mowa, tak też — jest rzeczą oczywistą — stosownie do sposobu, w jaki są otwierane rurki 2, 4, 6 włóknami 1-2; 3-4; 5-6 itd., kształt ten powinien być również nakreślony na wewnętrznej powierzchni mózgu. (str. 47-48)</blockquote>
<p>Mamy więc bardzo elegancki, "fizykalistyczny" opis tego, w jaki sposób światło docierające z jakiegoś przedmiotu przechodzi przez oko, a następnie jest "przesyłane" aż do mózgu. To jednak nie koniec. Opisany tutaj system soczewek i kanalików nie różni się przecież na razie od zwykłego, "martwego" pryzmatu albo systemu luster i sznurków, który przecież nic nie <b>widzi</b>! W ten cały galimatias rur, kanalików i jamek wkracza więc w pewnym momencie <b>obserwator</b>:</p>
<blockquote>A gdy wreszcie dusza rozumna trafi do owej maszyny, znajdzie swe główne siedlisko w mózgu i będzie przypominać zarządcę fontann, który staje u głównego zbiornika, gdzie zbiegają się wszystkie rury owych mechanizmów, by dowolnie wzmacniać, osłabiać bądź w jakikolwiek inny sposób zmieniać ich ruchy.</blockquote>
<p>Witamy duszę! Pamiętajmy: na razie mieliśmy tylko do czynienia tylko z "odciskami" wywieranymi przez promienie światła - za pośrednictwem nerwów - na mózgu. To jednak nie to samo, co <b>doznanie</b> ("przeżycie", "doświadczenie") czegoś. Do tego zdolna jest tylko dusza:</p>
<blockquote>Weźmy też pod uwagę, że mianem owych rysunków nie określam tu jedynie czegoś, co w pewien sposób przedstawia położenie krawędzi i płaszczyzn jakiegoś przedmiotu, lecz także wszystko, co — zgodnie z poprzednimi moimi wyjaśnieniami — mogłoby dać duszy sposobność do odczuwania ruchu, wielkości, odległości, barw, dźwięków, zapachów i innych tego rodzaju cech, jak również to, co mogłoby dać jej odczuć łaskotanie, głód, pragnienie, radość, smutek i inne tego rodzaju namiętności. (str. 48)</blockquote>
<p>Za to określone miejsce, w którym subtelne "tchnienia" powodują odciskanie się wpływów ze świata zewnętrznego, Kartezjusz uznał <b>szyszynkę</b>, którą on sam określał też jako "gruczoł H" (kolejne charakterystyczne obiekty widoczne na rycinach anatomicznych określał kolejnymi literami alfabetu). Wszelkie "odciski", które trafiają do mózgu za pośrednictwem na przykład nerwu wzrokowego, to więc</p>
<blockquote>rysunki, które powstają z wylatujących tchnień na powierzchni gruczołu H, gdzie się znajduje siedlisko wyobraźni (imagination) i zmysłu wspólnego.</blockquote>
<p>Powtórzmy: to jednak dopiero tylko "bezmyślnie" odciskające się rysunki/obrazy - jak stopa odciskająca się w piasku. Nie są one jeszcze "przeżyciem" ("doznaniem"/"doświadczeniem"). Przeżycie pojawia się dopiero wtedy, kiedy ów obraz rzutowany na szyszynkę będzie <b>postrzegany</b> przez duszę...</p>
<blockquote>
Powinny być one traktowane jako obrazy, tj. jako kształty lub podobizny, które dusza rozumna bezpośrednio będzie kontemplować, gdy tylko — połączona z ową maszyną — zacznie sobie wyobrażać lub zacznie postrzegać jakiś przedmiot.</blockquote>
<p>I to chyba na razie wystarczy, aby delikatnie "wejść" w dualizm kartezjański.</p>
<p>Jak dokładnie dusza wkracza w "maszynę ciała"? I dlaczego akurat tak ważna jest szyszynka? Cóż, trzeba by spytać chyba samego Kartezjusza... Odważysz się?</p>

<center>
<canvas id="mainCanvas" height=500 width=700></canvas>
<script src="js/window2.0.js" onload="loadWindow('kartezjusz2.json','mainCanvas')"></script>
<div class="break"></div>
</center>
<p>R. Descartes: <i>Człowiek. Opis ciała ludzkiego</i>, przeł. Andrzej Bednarczyk, PWN 1989</p>